@# / /
rgya gar skad du /
pradz+nyA pra dI paM TI kA /
bod skad du /
shes rab sgron ma rgya cher 'grel pa /
bam po dang po /
dkon mchog gsum la phyag 'tshal lo / /
'jam dpal gzhon nur gyur pa la phyag 'tshal lo / /
slob dpon btsun pa spyan ras gzigs brtul zhugs la phyag 'tshal lo / /
gang phyir shes rab sgron ma yis / /
shes rab pha rol phyin rtogs dang / /
snyems rgol thams cad tshar bcad pa / /
thob 'gyur de phyir bde gshegs dang / /
byang chub sems dpa' rnams la yang / /
bsam pa thag pas phyag 'tshal nas / /
bla ma'i mthu yis bdag gis ni / /
de'i don gsal bar rnam bshad bya / /
gang gi phyir 'jig rten ni las sam bstan bcos 'bras bu dang bcas pa la 'jug gi 'bras bu med pa la mi 'jug pa de'i phyir dbu ma'i bstan bcos la chos thams cad kyi de kho na nyid rtogs pa ni kun rdzob tu 'bras bur rnam par gzhag go / /
don dam par ni 'bras bu'i rnam par rtog pa med de /
'phags pa glang po'i rtsal gyi mdo las /
mya ngan las 'das pa'i dbyings ni 'bras bu thams cad dang bral ba'o zhes ji skad gsungs pa lta bu'o / /
de kho na rtogs pa 'di las shes rab kyi pha rol tu phyin pa rtogs par 'gyur te /
de ltar na stong pa nyid dang /
ngo bo nyid med pa nyid dang /
skye ba med pa'i sku mya ngan las 'das pa rtogs par 'gyur ro / /
de'i phyir blo gros dang ldan pas bstan bcos 'dis thams cad mkhyen pa nyid bsam gyis mi khyab pa'i 'bras bus 'bras bu dang ldan par rtogs nas gus par gyur pas 'di la mos pa bskyed par bya'o / /
la la la bcom ldan 'das kyis mtshan nyid ji lta bu dang ldan pa'i de kho na thugs su chud nas bstan bcos kyi de kho na ni yi ge med pa yin na ji ltar bstan /
ci'i phyir bstan snyam pa'i blo de lta bu skyes pas de'i phyir 'grel pa byed pas dang po kho nar bstod pa'i sgo nas de nyid la /
gang gis chos kyi de nyid rnam rtog legs bral ba / /
spros pa kun zhi blo ngan rab rib skyon 'joms can / /
tshig gi yul ma yin yang de yi sgro btags nas / /
sa kun 'byor phyir bstan pa de la phyag 'tshal lo / /
zhes bya ba smras so / /
de la gang gis chos kyi de nyid bstan pa de la phyag 'tshal lo zhes bya bar sbyar ro / /
de la chos kyi de nyid ces bya ba ni khyad par gyi gzhi yin la /
rnam rtog legs bral ba zhes bya ba dang /
spros pa kun zhi zhes bya ba dang /
blo ngan rab rib skyon 'joms can zhes bya ba dang /
tshig gi yul ma yin pa zhes bya ba bzhi po de dag ni de'i khyad par yin no / /
de la gang gis zhes bya ba ni sangs rgyas bcom ldan 'das kyis so / /
chos kyi de nyid ces bya ba ni chos thams cad kyi de kho na'o / /
rnam rtog legs bral ba zhes bya ba la rnam rtog ces bya ba ni rnam par rtog pa ste sems kyi spyod pa ni rnam par rtog pa zhes bya'o / /
legs zhes bya ba ni yang dag par te phyin ci ma log par ro / /
bral ba zhes bya ba ni rgyun chad pa ste /
chos kyi de kho na gang thugs su chud na bcom ldan 'das kyis bdag gi ngo bo dang gzhan gyi ngo bo dang yod pa dang med pa la sogs pa'i rnam par rtog pa dag legs par bral bar gyur pa de ni rnam rtog legs bral ba zhes bya'o / /
sogs pa'i sgras ni gzugs dang /
sgra dang /
dri dang /
ro dang /
reg bya dang /
chos la sogs par rnam par rtog pa dag gzung ngo / /
spros pa kun zhi zhes bya ba la /
spros pa zhes bya ba ni ngag gi spyod pa ste /
phung po dang /
khams dang /
skye mched dang /
skye ba dang /
'gags pa la sogs pa'i rnam pa brjod pa ni spros pa'o / /
kun zhi zhes bya ba ni thams cad zhi bar gyur ces bya ba'i tha tshig ste /
dper na bud shing med pas me shi ba la zhi bar gyur ces bya ba lta bu'o / /
de'i phyir chos kyi de kho na gang thugs su chud na bcom ldan 'das kyis spros pa thams cad zhi bar gyur pa de ni spros pa kun zhi zhes bya'o / /
blo ngan rab rib skyon 'joms can / /
zhes bya ba la /
blo ngan ces bya ba ni blo ngan pa ste /
bdag gi ngo bo dang /
gzhan gyi ngo bo dang /
yod pa dang med pa la sogs par sems pa'i blo ni ngan pa'o / /
rab rib ces bya ba ni blo ngan pa de nyid rab rib ste /
blo ngan rab rib ni mun pa'o / /
skyon zhes bya ba ni blo ngan pa'i rab rib de nyid skyon yin pas blo ngan rab rib skyon no / /
'joms zhes bya ba ni sel ba'o / /
can zhes bya ba ni de ltar chos kyi de kho na gang la blo ngan pa'i rab rib kyi skyon 'joms pa'i ngang tshul yod pa de ni blo ngan rab rib skyon 'joms can zhes bya'o / /
tshig gi yul ma yin pa zhes bya ba ni bstan par bya ba ma yin pa zhes bya ba'i tha tshig go / /
tshig gi yul ma yin yang chos kyi de kho na de ni sgro btags nas bstan to zhes bya bar sbyar ro / /
ci rnyed pa dang bkur sti'i zang zing gi phyir bstan tam zhe na /
ma yin te /
'o na ci'i phyir zhe na /
de'i phyir /
sa kun 'byor phyir zhes bya ba smras so / /
sa kun 'byor zhes bya ba ni sa kun gyi 'byor pa'o / /
'byor pa zhes bya ba ni dbang phyug ces bya ba'i rnam grangs so / /
sa kun 'byor phyir zhes bya ba ni sa kun gyi 'byor pa'i phyir te /
sa kun gyi 'byor pa'i rgyu dang /
sa kun gyi 'byor pa thob par bya ba'i phyir ro / /
bstan pa zhes bya ba ni bstan par gyur pa zhes bya ba'i tha tshig go / /
de ltar na sangs rgyas bcom ldan 'das gang gi chos thams cad kyi de kho na rnam par rtog pa dang legs par bral ba /
spros pa kun zhi ba dang /
blo ngan pa'i rab rib kyi skyon 'joms pa can /
tshig gi yul ma yin pa de sgro btags nas sa kun gyi 'byor pa'i phyir bstan pa de la phyag 'tshal lo zhes smras pa yin no / /
yang na chos kyi de nyid ces bya ba ni khyad par gyi gzhi yin la rnam rtog legs bral ba zhes bya ba dang /
spros pa kun zhi zhes bya ba dang /
blo ngan rab rib skyon 'joms can zhes bya ba tshig gsum po de dag ni de'i khyad par yin zhing /
sa kun 'byor phyir zhes bya ba ni dgos pa yin la /
bstan pa zhes bya ba ni las yin no / /
'di la kha cig na re gal te chos kyi de kho na tshig gi yul ma yin zhing brjod par bya ba ma yin la spros pa ma lus pa dang bral ba yin na /
'o na de ji ltar bstan par bya zhes zer bas de'i phyir la lan gdab pa'i don du /
tshig gi yul ma yin yang de ni sgro btags nas zhes bya ba smras te /
de ni ji ltar bstan par bya zhes rgol ba'i lan yin no / /
de ltar sangs rgyas bcom ldan 'das gang gis mtshan nyid kyi gzhi chos thams cad kyi de kho na mtshan nyid gsum po rnam par rtog pa dang legs par bral ba dang /
spros pa kun zhi ba dang /
blo ngan pa'i rab rib kyi skyon 'joms pa can zhes bya ba dag gis mtshon pa de /
sa kun gyi 'byor pa'i phyir rgol ba'i lan gyi sgo nas bstan pa de la phyag 'tshal lo zhes smras pa yin no / /
yang na chos kyi de nyid ces bya ba la chos zhes bya ba ni rang gi mtshan nyid 'dzin pa'i phyir chos so / /
kun rdzob pa'i chos rnams kyi rang gi mtshan nyid ni rnam pa gnyis te /
ma dag pa'i ngo bo nyid dang /
dag pa'i ngo bo nyid do / /
de la ma dag pa'i ngo bo nyid ni gzugs su rung ba nyid la sogs pa'i rang gi mtshan nyid dang /
sa la sogs pa dang /
rton pa la sogs pa rang gi ngo bo nyid dag go / /
dag pa'i ngo bo nyid ni chos thams cad kyi ngo bo nyid med pa nyid dang /
skye ba med pa'i mtshan nyid do / /
'di la gzhan dag na re gal te ngo bo med pa nyid chos thams cad kyi rang gi mtshan nyid yin na /
de'i phyir de'i chos rnams la spyi'i mtshan nyid yin pa'i phyir de nyid spyi'i mtshan nyid du 'gyur te /
ji skad du /
gcig gi stong nyid gang yin pa / /
de nyid kun gyi stong pa nyid / /
ces gsungs pas de'i phyir rang gi mtshan nyid du yang rnam par mi gnas la /
spyi'i mtshan nyid du yang rnam par mi gnas pa'am /
mtshan nyid gnyi ga med par 'gyur ro zhes zer bas de'i phyir smras pa /
de'i phyir chos thams cad mi gnas pa /
rnam par mi gnas pa zhes gsungs pa gang yin pa de ni theg pa mchog gi tshul gsal bar byed pa yin te /
'phags pa nyi ma'i snying po'i mdo las /
rgyal po chen po chos thams cad ni mi gnas pa /
rnam par mi gnas pa'o zhes ji skad gsungs pa lta bu'o / /
mtshan nyid med par yang mi 'gyur te /
'di ltar gang gi tshe chos thams cad ma lus pa ngo bo nyid med pa nyid du brjod pa na chos gcig ngo bo nyid med pa nyid du brjod nas kha rog par 'dug gam /
gtam gzhan dag smra bar byed na de'i tshe rang gi mtshan nyid rnam par gnas so / /
gang gi tshe ji ltar gzugs ngo bo nyid med pa de bzhin du tshor ba la sogs pa yang ngo bo nyid med pa nyid du brjod pa de'i tshe na ni spyi'i mtshan nyid rnam par gnas pas de'i phyir de ni klan kar mi rung ngo / /
yang na dngos po rnams ngo bo nyid kyi gcig pa nyid dang tha dad pa nyid dang bral ba'i rang bzhin ni rang gi mtshan nyid yin la /
de'i spros pa ni spyi'i mtshan nyid yin te /
de'i phyir kun rdzob pa'i chos de rnams rang gi mtshan nyid dag pa dang ma dag pa gnyis 'dzin pa'i phyir chos zhes bya'o / /
de nyid ces bya ba ni chos de rnams kyi de kho na ste /
de kho na ni phyin ci ma log pa dang yang dag pa ji lta ba bzhin zhes bya ba'i rnam grangs so / /
rnam rtog legs bral ba zhes bya ba ni don dam par bdag gi ngo bo dang /
gzhan gyi ngo bo dang /
yod pa dang med pa la sogs pa'i rnam pa gzung ba'i yul rnams ma skyes pa'i phyir dang /
bdag gi ngo bo dang gzhan gyi ngo bo dang yod pa dang med pa la sogs pa'i rnam par 'dzin pa'i rnam par rtog pa dang bral ba'i phyir ro / /
spros pa kun zhi zhes bya ba ni lung las ma brtags ma dpyad par tshig mi smra'o zhes gsungs pas /
de'i phyir rtog pa dang dpyod pa'i bdag nyid kyi rnam par rtog pa dang bral ba'i phyir dang /
brjod pa'i rnam par spros pa ma lus par zhi ba'i phyir ro / /
tshig gi yul ma yin yang zhes bya ba ni chos kyi de kho na ni tshig gi spyod yul las yang dag par 'das pa yin /
yang sangs rgyas bcom ldan 'das sems can gyi khams ma lus pa la dmigs pa'i thugs rje chen pos bskul bas na chos kyi de kho na nyid tshig gi yul ma yin pa yi ge med pa yang yi ge dag gis bstan pa'o / /
de ni sgro btags nas zhes bya ba ni chos kyi de kho na zhes bya ba der sgro btags nas bstan pa ste /
chos kyi de kho na zhes bya bar de skad bstan pa'o / /
yang na de ni sgro btags nas zhes bya ba ni chos kyi de kho na'i tshig bla dgas /
'gag pa med pa dang /
skye ba med pa dang /
chad pa med pa dang /
rtag pa med pa dang /
don tha dad pa ma yin pa dang /
don gcig pa ma yin pa dang /
'ong ba med pa dang /
'gro ba med pa zhes bya ba gang dag yin pa de dag tu yang dag pa phyin ci ma log par sgro btags nas bstan pa'o / /
yang na de ni sgro btags nas zhes bya ba ni chos kyi de kho na nyid de la sgro btags pa ni sgro btags pa ste /
de la ji zhig sgro btags she na /
chos kyi de kho na de la rnam rtog legs bral ba zhes bya ba dang /
spros pa kun zhi zhes bya ba dang /
blo ngan rab rib skyon 'joms can zhes bya bar brjod pa gsum po de dag sgro btags nas bstan pa'o / /
sa kun 'byor phyir zhes bya ba la /
sa zhes bya ba ni 'dod pa'i khams dang /
gzugs dang /
gzugs med pa'i khams so / /
kun zhes bya ba ni cha dang bcas pa ste cha zhes bya ba ni cha phra ba nyid de de dang bcas pa'o / /
sa kun 'byor phyir zhes bya ba ni bcom ldan 'das kyis sa cha dang bcas pa gang gis 'byor pa'i phyir chos kyi de kho na ma bstan pa ni cha phra mo'i rnam pa yang med de /
'phags pa shes rab kyi pha rol tu phyin pa'i mdo las /
shes rab kyi pha rol tu phyin pa la brten nas 'jig rten na rgyal rigs shing sA la chen po lta bu dag yod pa yin /
rgyal chen bzhi'i ris kyi lha rnams kyi bar dag yod pa yin /
'du shes med 'du shes med min skye mched du nye bar 'gro ba'i lha rnams kyi bar dag yod pa yin /
shes rab kyi pha rol tu phyin pa la brten nas /
'jig rten na rgyun du zhugs pa'i 'bras bu yod pa yin /
rnam pa thams cad mkhyen pa nyid kyi bar dag yod pa yin zhes ji skad gsungs pa lta bu ste /
de'i phyir sa kun gyi 'byor pa'i phyir sangs rgyas bcom ldan 'das kyis chos kyi de kho na bstan to zhes bya ba de ni legs par smras pa yin no / /
bstan pa zhes bya ba ni gdul dka' ba rnams gdul ba'i phyir dngos po'i de kho na ngo bo nyid med pa nyid bstan par gyur pa 'am / /
mi shes pa'i mun pa ma lus par spang ba'i phyir chos kyi de kho na nyi ma'i 'od zer gyi snang ba lta bu bstan par gyur pa ste /
de la phyag 'tshal lo zhes bya ba smras so / /
yang na gang gis chos kyi de nyid bstan pa de la phyag 'tshal lo zhes bya ba la 'dir gang gis zhes bya ba ni khyad par gyi gzhi yin la /
rnam rtog legs bral ba zhes bya ba dang /
spros pa kun zhi zhes bya ba gnyis ni de'i khyad par yin no / /
chos kyi de nyid ces bya ba ni khyad par gyi gzhi yin la /
blo ngan rab rib skyon 'joms can / /
zhes bya ba ni de'i khyad par yin no / /
de la rnam rtog legs bral ba zhes bya ba ni yang dag pa phyin ci ma log pa'i sgo nas gang gi rnam par rtog pa dag ji ltar 'gags nas yang mi skye ba de ltar legs par bral ba de ni rnam rtog legs bral ba'o / /
spros pa kun zhi zhes bya ba ni gang gis spros pa thams cad zhi bar gyur pa de ni spros pa kun zhi ba'o / /
de'i phyir rnam par rtog pa dang legs par bral ba'i mtshan nyid de lta bu dang ldan pa dang /
spros pa kun zhi ba'i mtshan de lta bu dang ldan pa'i sangs rgyas bcom ldan 'das gang gis sa kun gyi 'byor pa'i phyir chos kyi de kho na bstan pa de la phyag 'tshal lo zhes bya bar sbyar ro / /
'di la kha cig gal te bcom ldan 'das rnam par rtog pa dang spros pa las 'das shing tshig gi yul yang ma yin na /
'o na bcom ldan 'das de la ji ltar bstod par bya zhing /
bcom ldan 'das de ston par yang ji ltar rigs zhes rgol bas /
de'i phyir de la lan gdab pa'i don du tshig gi yul ma yin yang de ni sgro btags nas zhes smras te /
gang zag gang gis stod par byed pa dang /
bcom ldan 'das gang la bstod par bya ba de gnyis ji ltar bstod pa'i tshig 'di dang 'brel ba med par 'gyur te /
'brel pa yod pa kho na yin no / /
bcom ldan 'das de ston par yang ji ltar rigs zhes smras pa gang yin pa de ni tshig gi yul ma yin yang chos de sgro btags nas ston par mdzad pas /
bcom ldan 'das de ston par yang ji ltar mi rigs par 'gyur te rigs pa kho na yin no / /
yang kha cig 'di snyam du gang gis sa kun gyi 'byor pa'i phyir chos kyi de kho na bstan pa rnam par rtog pa dang legs par bral ba /
spros pa kun zhi ba de gang yin snyam du the tshom za ba de bstsal ba'i phyir sangs rgyas bcom ldan 'das gang gi mtshan nyid kyi gzhi chos kyi de nyid ces bya ba mtshan nyid /
blo ngan rab rib skyon 'joms can / /
zhes bya ba thun mong ma yin pa gcig gis mtshon pa bstan pa de la phyag 'tshal lo zhes smras pa yin no / /
gang gis zhes bya ba dang de la zhes bya bar ji ltar sbyar du rung zhe na /
'di ltar don gyi dbang gis tshig bsgyur zhing sbyar du rung ste /
dper na lha sbyin gang gi khyim brtsigs pa de bos shig ces bya ba dang 'dra bar 'dir yang sangs rgyas bcom ldan 'das gang gi chos kyi de nyid bstan pa de la phyag 'tshal lo zhes bya bar sbyar ro / /
de ltar na ji skad bstan pa'i rnam pa de dag gis ni sngar la la la bcom ldan 'das kyis mtshan nyid ji lta bu dang ldan pa'i de kho na thugs su chud nas bstan /
chos kyi de kho na ni yi ge med pa yin na ji ltar bstan /
ci'i phyir bstan snyam pa'i blo de lta bu skye bas zhes smos pa gang yin pa de'i lan rnam par bshad pa yin te /
mtshan nyid ji lta bu dang ldan pa'i de kho na thugs su chud nas bstan ce na /
mtshan nyid bzhi 'am mtshan nyid gsum mam /
mtshan nyid gcig dang ldan pa'i de kho na thugs su chud nas bstan to / /
chos kyi de kho na ni yi ge med pa yin na ji ltar bstan ce na /
tshig gi yul ma yin yang de ni sgro btags nas bstan to / /
ci'i phyir bstan ce na /
sa kun gyi 'byor ba'i phyir bstan to zhes rnam par bshad pa yin no / /
de ltar bcom ldan 'das la bdag dang gzhan gyi don bsam gyis mi khyab pa bla na med pa'i 'bras bu dang ldan pa'i chos kyi de kho na ston pa nyid kyi yon tan brjod pas stod par byed pa dang /
bstan bcos kyi 'bras bu khyad par dang bcas pa dang /
dgos pa dang bcas pa dang /
gzhan gyis btsal ba'i klan ka bsal ba'i sgo nas ston par byed pa gang yin pa de ni 'grel pa byed pa'i mkhas pa nyid yin no / /
gzhan dag phal cher slob dpon legs ldan 'byed kyis rnam par bshad pa'i brnag pa mi bzod pa na /
gal te 'dis mdo mdzad pas rang gi 'grel pa ga las 'jigs med du shes rab kyi pha rol tu phyin pa'i tshul gyi mtshan nyid gang kho na bstan pa'i mtshan nyid de kho na ston na ni de'i phyir de dang po nyid du rnam par bshad zin pas btags pa la 'thag pa dang 'dra bas rnam par bshad pa brtsams pa 'di mi dgos so / /
'on te der ma bshad pa 'dir 'chad na ni de ltar na yang mdo las lhag pa rang gi blos rnam par bshad pa mi rigs so zhes phyir zlog par byed pas de'i phyir 'grel pa byed pas dang po kho nar khong nas dbyung ba'i phyogs snga ma de gnyis ka bsal ba'i phyir /
slob dpon gyi zhal snga nas kyis tshig le'ur byas pa dag kho na rjes su dpag pa dang sun dbyung ba'i gsal ba dang de kho na dag bstan pa dang /
lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul bka' stsal mod kyi /
tshangs pa mtshungs par spyod pa rnams las kha cig gis mi rtogs pas de'i phyir de dag gis rtogs par bya bar 'dod nas lung ji lta ba bzhin du dbu ma'i bstan bcos bshad par bya'o zhes bya ba smras so / /
de la slob dpon gyi zhal snga nas kyis zhes bya bas ni nga rgyal spangs pa bstan to / /
tshig le'ur byas pa dag ces bya ba ni de dag tshig le'u yang yin la byed pa yang yin te /
'dod pa'i don byed pa dang /
mngon par 'grub par byed pa dang /
sgrub par byed pa dag go / /
kho nas zhes bya ba ni de tshig le'ur byed pa de dag kho nas te /
de'i phyir 'di la bdag gi skyes bu'i rtsal med pas so / /
rjes su dpag pa dang sun dbyung ba'i gsal ba dang de kho na dag bstan pa zhes bya ba ni shes rab kyi pha rol tu phyin pa'i tshul gang du rang gi phyogs sgrub pa'i phyir /
rjes su dpag pa'i gsal ba dang de kho na dag bstan pa dang /
gzhan gyi phyogs gzhig pa'i phyir sun dbyung ba'i gsal ba dang de kho na dag bstan pa gang yin pa de ni rjes su dpag pa dang /
sun dbyung ba'i gsal ba dang /
de kho na dag bstan pa yin no / /
de la rjes su dpag pa'i gsal ba dag ces bya ba ni yi ge dang tshig dang ngag shin tu rnam par dag pa dag go / /
de kho na dag ces bya ba ni rjes su dpag pa ltar snang ba ma yin pa dag go / /
yang na gsal ba dag ces bya ba ni tshig gi bdag nyid dag go / /
de kho na dag ces bya ba ni don gyi bdag nyid dag go / /
de bzhin du sun dbyung ba'i gsal ba dag ces bya ba yang yi ge dang tshig dang ngag shin tu rnam par dag pa dag go / /
de kho na dag ces bya ba ni sun dbyung ba ltar snang ba ma yin pa dag go / /
yang na gsal ba dag ces bya ba ni tshig gi bdag nyid do / /
de kho na dag ces bya ba ni don gyi bdag nyid dag go / /
bstan pa zhes bya ba ni gsal bar byas pa'o / /
yang na shes rab kyi pha rol tu phyin pa'i tshul gang du dbu ma pas nye bar sbyar ba'i rjes su dpag pa gsal bar rjod pa dag gis gzhan gyi phyogs sun dbyung ba'i de kho na dag bstan pa gang yin pa de ni rjes su dpag pa dang sun dbyung ba'i gsal ba dang de kho na dag bstan pa yin no / /
yang na shes rab kyi pha rol tu phyin pa'i tshul gang du gzhan gyis nye bar sbyar ba'i rjes su dpag pa gsal ba dag kyang dbu ma pas sun dbyung ba'i de kho na dag bstan pa gang yin pa de ni rjes su dpag pa dang sun dbyung ba'i gsal ba dang de kho na dag bstan pa yin no / /
shes rab kyi pha rol tu phyin pa'i tshul der rjes su dpag pa dang sun dbyung ba'i gsal ba dang de kho na dag bstan pa 'ba' zhig tu yang ma zad de /
shes rab kyi pha rol tu phyin pa'i tshul de ni lta ba ngan pa'i dra ba zhi bar byed pa dang ldan pa yang yin no / /
de la lta ba zhes bya ba ni mthong ba zhes bya ba dang /
don tha dad pa ma yin te don gcig go / /
lta ba ngan pa zhes bya ba ni mthong ba ngan pa ste /
bdag gi ngo bo dang /
gzhan gyi ngo bo dang /
yod pa dang med pa la sogs par mthong ba'i lta ba'o / /
lta ba ngan pa'i dra ba zhes bya ba ni lta ba ngan pa de nyid dra ba ste /
dper na dra bas g.yogs nas rang dgar 'gro mi nus pa dang 'dra bar lta ba ngan pa'i dra bas bsgribs na mya ngan las 'das par 'gro mi nus pas de'i phyir lta ba ngan pa de nyid dra ba dang 'dra bas lta ba ngan pa'i dra ba'o / /
zhi bar byed pa dang ldan pa zhes bya ba ni shes rab kyi pha rol tu phyin pa'i tshul gang la lta ba ngan pa'i dra ba zhi bar byed pa'i ngang tshul yod pa de ni lta ba ngan pa'i dra ba zhi bar byed pa dang ldan pa yin no / /
de yang gang zhe na /
de'i phyir shes rab kyi pha rol tu phyin pa'i tshul zhes bya ba smras so / /
de la shes rab ces bya ba ni rab tu 'byed pa'i mtshan nyid de /
gang gis chos rnams rab tu 'byed par byed pa dang /
rnam par 'jog par byed pa de ni shes rab ces bya'o / /
pha rol tu phyin pa zhes bya ba ni mi dmigs pa'i mtshan nyid do / /
pha rol zhes bya ba ni mi dmigs pa ste shes rab gang mi dmigs pa der phyin cing son pa de ni shes rab kyi pha rol tu phyin pa zhes bya ste /
phyin pa med pa yin no / /
tshul zhes bya ba ni shes rab kyi pha rol tu phyin pa'i tshul te /
shes rab kyi pha rol tu phyin pa'i mtshan nyid kyi chos bstan pa gang yin pa'o / /
yang na shes rab kyi pha rol tu phyin pa nyid tshul te /
gang gis chos thams cad dmigs su med par khrid par byed pa 'am /
gang gis gzhan gyi rgyud la don khrid par byed pa'o / /
yang na gang gis bsod nams dang ye shes kyi tshogs gzhal du med pa nye bar bsags pa'i 'jig rten 'khor ba'i btson ra nas bsgral te /
bsam pa thams cad yongs su rdzogs par byed pa'i yid bzhin gyi nor bu rin po che lta bur khrid par byed pa de ni tshul lo / /
bka' stsal mod kyi zhes bya ba ni de ltar rjes su dpag pa dang sun dbyung ba'i gsal ba dang de kho na dag bstan pa dang /
lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul de bstan cing bshad kyang ngo / /
tshangs pa mtshungs par spyod pa rnams zhes bya ba ni gang dag gi tshangs par spyod pa dang lta ba mthun pa de dag ni tshangs pa mtshungs par spyod pa rnams te /
'di lta ste /
theg pa mchog gi 'gro ba rnams so / /
de rnams las kha cig gis zhes bya ba ni rnam par spros nas go ba dag gis te /
mgo smos pas go ba dag gis ni ma yin no / /
mi rtog pas zhes bya ba ni gang dag rjes su dpag pa dang /
sun dbyung ba dag ma bstan par rang gis nye bar sbyor mi nus pa dag gis so / /
de'i phyir de dag gis rtogs par bya bar 'dod nas zhes bya ba ni rjes su dpag pa'i rigs pa med par lung tsam gyis ni 'dod pa'i dngos po mi 'grub ste /
slob dpon 'phags pa lha'i zhal snga nas kyis /
gal te yod pa'i tshig tsam gyis / /
dngos po yod par 'gyur na ni / /
med ces bya ba'i tshig tsam gyis / /
ci phyir med par 'gyur ba min / /
de'i phyir /
don gang lung dang rigs pa yis / /
legs par mngon par brjod pa dang / /
snga phyi 'gal ba med pa de / /
dam pa rnams kyis yongs su gzung / /
zhes ji skad gsungs pa lta bu ste /
de'i phyir rnam par spros na go ba rjes su dpag pa dang sun dbyung ba nye bar sbyor mi nus pa de dag gis rtogs par bya ba 'dod nas so / /
yang na de'i phyir de dag gis rtogs par bya bar 'dod nas zhes bya ba ni 'di la bcom ldan 'das kyis 'phags pa sprin chen po'i mdo las /
lits+tsha bI gzhon nu 'jig rten thams cad kyis mthong na dga' ba lung bstan pa las /
nga yongs su mya ngan las 'das nas 'di rgyal po mthar 'gro zhon gyi dus na dge slong klu zhes bya bar gyur nas nga'i bstan pa gsal bar byas te /
rim gyis 'jig rten gyi khams dang ba'i 'od ces bya bar /
de bzhin gshegs pa ye shes 'byung gnas 'od ces bya bar 'gyur ro zhes lung bstan pa dang /
de bzhin du 'phags pa lang kar gshegs pa'i mdo las kyang / /
bde gshegs mya ngan 'das 'og tu / /
tshul rnams 'dzin par 'gyur ba de / /
dus dag 'das nas byung ba ni / /
blo gros chen po khyod shes byos / /
lho phyogs b+he ta'i yul du ni / /
dge slong dpal ldan cher grags pa / /
de ming klu zhes bod pa ste / /
yod dang med pa'i phyogs 'jig pa / /
nga yi theg pa 'jig rten du / /
bla med theg chen rab bshad nas / /
rab tu dga' ba'i sa bsgrubs te / /
bde ba can du de 'gro'o / /
zhes gsungs te /
de'i phyir des theg pa mchog 'di yod pa dang med pa'i phyogs 'jig pa nyid kyis rnam par bstan nas /
gang dag ma mos shing ma rtogs pa na nges pa'i don ni drang ba'i don du rjod par byed la /
drang ba'i don ni nges pa'i don du rjod par byed de /
de'i phyir ma rtogs pa de dag gis rtogs par bya bar 'dod nas so / /
nges pa'i don dang drang ba'i don gyi mtshan nyid ni /
'phags pa blo gros mi zad pas bstan pa'i mdo las /
de la nges pa'i don gyi mdo sde ni gang /
drang ba'i don gyi mdo sde ni gang zhe na /
mdo sde gang dag bdag dang /
sems can dang /
srog dang /
gso ba dang /
skyes bu dang /
gang zag dang /
shed las skyes dang /
shed bu dang /
byed pa po dang /
tshor ba po dang /
shes pa po dang /
mthong ba po dang /
sgra rnam pa sna tshogs su bshad pa dang /
bdag po med pa la bdag po dang bcas par bstan pa de dag ni drang ba'i don ces bya'o / /
mdo sde gang dag stong pa nyid dang /
mtshan ma med pa dang /
smon pa med pa dang /
mngon par 'du mi byed pa dang /
ma skyes pa dang /
ma byung ba dang /
dngos po med pa dang /
bdag med pa dang /
sems can med pa dang /
srog med pa dang /
gso ba med pa dang /
skyes bu med pa dang /
gang zag med pa dang /
bdag po med pa dang /
rnam par thar pa'i sgo'i bar du bstan pa de dag ni nges pa'i don zhes bya'o zhes gsungs pa dang /
'phags pa zla ba sgron ma'i mdo las kyang /
stong pa bde bar gshegs pas bshad pa ltar / /
nges don mdo sde dag gi bye brag shes / /
gang las sems can gang zag skyes bus bstan / /
chos de thams cad drang ba'i don du shes / /
zhes gsungs pa yin te /
de'i phyir ma rtogs pa de dag gis rtogs par bya ba ni de dag gis khong du chud par bya ba zhes bya ba'i tha tshig go / /
de dag gis rtogs par bya bar 'dod pas zhes bya ba ni de dag gis khong du chud par bya bar 'dod nas so / /
lung ji lta ba bzhin du zhes bya ba ni rang gi blos ma yin par ro / /
de ltar na brtsams pa 'di zlos pa dang don med par yang mi 'gyur te /
sems can rjes su dpag pa dang sun dbyung ba la mi mkhas pa rnams kyi blo gros rab tu dbye ba la 'jug pa'i phyir ro / /
yang na lung ji lta ba bzhin du zhes bya ba ni nges pa'i don ji lta ba dang drang ba'i don ji lta ba de dag de kho na bzhin du rnam par bshad pa ste /
de'i phyir nges pa'i don dang drang ba'i don bzlog pa legs pa ma yin pa de spang ba'i phyir yang rnam par bshad pa la nyes pa med do / /
dbu ma'i zhes bya ba la /
dbu ma zhes bya ba ni snying po ste tshig las 'byung ba thams cad kyi nang nas dbu ma'i lam 'di mchog dang snying po yin pa'o / /
gsung rab gzhan dag ni chad pa dang rtag pa'i mtha' ston pa'i phyir snying po ma yin la /
dbu ma ni chad pa dang rtag pa'i mtha' sel bas de'i phyir snying po yin pas dbu ma zhes bya'o / /
yang na dbu ma zhes bya ba ni shes rab kyi pha rol tu phyin pa'i tshul skye ba med pa la sogs pa'i dngos po bsdus pa'i bstan bcos nam mkha' lta bu dag gi nang nas btus pa'i phyir dbu ma'o / /
yang na dbu ma pa zhes bya ba ni dngos po dang /
dngos po med pa'i mtha' spangs pas 'dir dbu ma'i lam bstan pa ste /
mtha' gnyis spang ba'i thabs ni bstan bcos 'di mtha' dag tu rnam par 'chad mod kyi /
'on kyang mtha' gnyis spang ba la ngo mtshar skye ba rnams kyi don du phyogs tsam zhig brjod par bya ste /
don dam par na dngos po thams cad skye ba med pa'i phyir dngos po'i mthar 'dzin pa yang med la /
dngos po med pa'i mthar 'dzin pa yang med do / /
'di ltar zhig nas med pa ltar dngos po zhig pas dngos po med par gdags te /
dper na ring po la ltos te thung ngu dang /
pha rol la ltos te tshu rol du gdags pa lta bu yin na don dam par dngos po skye ba med pa'i phyir gang zhig pas dngos po med pa'am /
gang la ltos nas gdags par 'gyur te /
slob dpon nyid kyis /
gal te dngos po ma grub na / /
dngos med grub par mi 'gyur ro / /
dngos po gzhan du 'gyur ba ni / /
dngos med yin par skye bo smra / /
zhes ji skad gsungs pa lta bu'o / /
bstan bcos zhes bya ba ni nyon mongs pa'i dgra rnams 'chos pa'i phyir dang /
ngan song ba'i 'jigs pa las skyob pa'i phyir bstan bcos zhes bya'o / /
yang na bstan bcos zhes bya ba ni rnam par rtog pa'i dgra 'chos pa'i phyir dang /
bsam gyis mi khyab cing rmad du byung ba'i sku gsum thob par byed pa'i phyir bstan bcos so / /
yang na bstan bcos zhes bya ba ni chos zhi ba nye bar ston pa'i phyir dang /
lhag pa'i tshul khrims dang /
lhag pa'i sems dang /
lhag pa'i shes rab kyi bslab pa gsum nye bar ston pa'i phyir dang /
de bzhin gshegs pa shAkya thub pas bstan pa rnam par thar pa gsum ston pa'i phyir bstan bcos so / /
bshad par bya'o zhes bya ba ni de'i phyir rgyu de dag gis na /
'grel pa phyed pa'i rnam par bshad pa brtsams pa /
'bras bu med pa ma yin pas lung ji lta ba bzhin du dbu ma'i bstan bcos bshad par bya'o zhes bya ba'i tha tshig go / /
de la bstan bcos kyi 'brel pa smras pa zhes bya ba de la zhes bya ba'i sgra ni bstan bcos kyi 'brel pa'i tshig nye bar dgod par 'dod nas dang por sbyar te /
bstan bcos zhes bya ba'i sgra ni 'das ma thag kho nar rnam par bshad pa yin no / /
'brel pa zhes bya ba ni rnam pa gnyis te /
rigs pa'i 'brel ba dang /
don gyi 'brel pa'o / /
de la rigs pa'i 'brel ba ni bla ma brgyud pa ste /
sangs rgyas bcom ldan 'das dang bstan bcos mdzad pa ji ltar 'byung ba'i rgyu bstan pa'o / /
don gyi 'brel pa ni yan lag gi don bstan pa ste /
rigs pa'i 'brel pa bstan pa de nyid kyis gzhung rnams kyi yan lag gi don bstan pa'o / /
de la dang por bla ma dam pa sangs rgyas bcom ldan 'das kyi 'byung ba'i rgyu bstan par bya zhing /
phyis bstan bcos mdzad pa'i 'byung ba'i rgyu bstan par bya'o / /
de lta bas na de nyid bstan pa'i phyir /
'di la bcom ldan 'das thugs rje dam pas spro ba rab tu bskyed pa'i blo gros mnga' ba /
bskal pa bye ba khrag khrig 'bum phrag dpag tu med par bsod nams dang ye shes kyi tshogs gzhal du med pa'i khur bzhes par mdzad pa na /
gzhan la phan pa skye ba dang rjes su 'brel ba'i thugs rang gi srog dang 'bral ba'i sdug bsngal gyis kyang yongs su mi skyo ba mnga' bas 'jig rten skye ba dang /
'gag pa dang /
chad pa dang /
rtag pa dang /
'ong ba dang /
'gro ba dang /
tha dad pa dang /
gcig pa la sogs pa spros pa'i dra ba thibs por 'khyams shing snang ba med pa la gzigs nas /
shes rab kyis shes bya'i rgya mtsho mngon par bsrubs te chos thams cad kyi de kho na'i bdud rtsi spros pa'i dra ba mtha' dag dang legs par bral ba /
gzhan gyi dring mi 'jog pa /
rnam par mi rtog pa brnyes nas /
theg pa mchog gis 'gro ba rnams la /
rten cing 'brel bar 'byung ba'i rin po che dam pa /
skye ba dang na tshod dang /
rigs dang /
yul dang /
dus las 'da' ba med pa /
mu stegs byed dang /
nyan thos dang /
rang sangs rgyas thams cad dang thun mong ma yin pa kun rdzob dang /
don dam pa'i bden pa la brten nas skye ba dang /
skye ba med pa la sogs pa'i brjod pa dag gis bka' stsal to zhes bya ba smras so / /
tshig 'di'i bsdus pa'i don ni sangs rgyas bcom ldan 'das kyi rgyu bstan pa dang /
'bras bu rang dang gzhan gyi don gyi mtshan nyid rnam pa gnyis bstan pa yin no / /
yan lag gi don du na 'di la bcom ldan 'das sngon byang chub sems dpa'i spyad pa spyod pa na sangs rgyas bcom ldan 'das kyi rgyu ci zhig mngon par bsgrubs te /
'bras bu rang gi don gyi mtshan nyid bla na med pa yang dag par rdzogs pa'i byang chub mngon par rdzogs par sangs rgyas nas 'bras bu gzhan gyi don gyi mtshan nyid theg pa mchog gis 'gro ba rnams la rten cing 'brel bar 'byung ba'i rin po che dam pa bka' stsal zhe na /
sangs rgyas bcom ldan 'das kyi rgyu ni thugs rje dam pas spro ba rab tu bskyed pa'i blo gros mnga' ba /
bskal pa bye ba khrag khrig 'bum phrag dpag tu med par bsod nams dang ye shes kyi tshogs gzhal du med pa'i khur bzhes par mdzad pa na /
gzhan la phan pa skye ba dang rjes su 'brel pa'i thugs rang gi srog dang 'bral ba'i sdug bsngal gyis kyang yongs su mi skyo ba mnga' bas /
'jig rten skye ba dang /
'gag pa dang /
chad pa dang /
rtag pa dang /
'ong ba dang /
tha dad pa dang /
gcig pa la sogs pa spros pa'i dra ba thibs por 'khyams shing snang ba med pa la gzigs nas shes rab kyis shes bya'i rgya mtsho mngon par bsrubs te zhes bya bas bstan to / /
'bras bu rang gi don gyi mtshan nyid ni chos thams cad kyi de kho na'i bdud rtsi spros pa'i dra ba mtha' dag dang legs par bral ba gzhan gyi dring mi 'jog pa rnam par mi rtog pa brnyes nas zhes bya bas bstan to / /
'bras bu gzhan gyi don gyi mtshan nyid ni theg pa mchog gis 'gro ba rnams la rten cing 'brel bar 'byung ba'i rin po che dam pa /
skye ba dang na tshod dang /
rigs dang yul dang /
dus las 'da' ba med pa /
mu stegs byed dang /
nyan thos dang rang sangs rgyas thams cad dang thun mong ma yin pa /
kun rdzob dang don dam pa'i bden pa la brten nas skye ba dang skye ba med pa la sogs pa'i brjod pa dag gis bka' stsal to zhes bya bas bstan te /
de ni don gyi 'brel pa yin no / /
de la don gyi 'brel pa sbyar ba ni 'di yin te /
bcom ldan 'das sngon byang chub sems dpa'i spyad pa spyod pa na thugs rje dam pas spro ba rab tu bskyed pa'i blo gros mnga' ba /
'jig rten la thugs brtse zhing theg pa mchog gis 'gro ba rnams la rten cing 'brel bar 'byung ba'i rin po che dam pa bstan par dgongs pa na /
gang gi phyir bdag ma grol bas gzhan dgrol bar bya ba de ni gnas ma yin no snyam nas /
bskal pa bye ba khrag khrig 'bum phrag dpag tu med par bsod nams dang ye shes kyi tshogs gzhal du med pa'i khur bzhes par mdzad pa na /
gzhan la phan pa skye ba dang rjes su 'brel ba'i thugs dka' ba spyod pas rang gi srog dang 'bral ba'i sdug bsngal gyis kyang yongs su mi skyo ba mnga' bas /
'jig rten skye ba dang 'gag pa la sogs pa spros pa'i dra ba mun nag thibs po dang 'dra bar 'khyams shing 'jig rten las 'das pa'i shes rab kyi snang ba nyi ma lta bu med pa la gzigs nas /
shes rab ri rab kyi srub shing lta bus shes bya 'o ma'i rgya mtsho lta bu mngon par bsrubs pa'i rgyu des 'bras bu rang gi don gyi mtshan nyid thams cad kyi de kho na'i bdud rtsi brnyes shing bla na med pa yang dag par rdzogs pa'i byang chub mngon par rdzogs par sangs rgyas nas /
'bras bu gzhan gyi don gyi mtshan nyid theg pa mchog gis 'gro ba rnams la rten cing 'brel par 'byung ba'i rin po che dam pa kun rdzob dang don dam pa'i bden pa la brten nas skye ba dang skye ba med pa la sogs pa'i brjod pa dag gis bka' stsal te /
bla ma dam pa sangs rgyas bcom ldan 'das kyi 'byung ba'i rgyu ni de lta bu yin no zhes don gyi 'brel ba sbyar bas rigs pa'i 'brel pa sbyar bar blta'o / /
da ni yi ge'i don bshad par bya ste /
'di la zhes bya ba ni nye bar bstan pa'o / /
'di la bcom ldan 'das zhes bya ba ni 'jig rten las 'das pa'i lam 'di la bcom ldan 'das gang yod pa de dang sbyar gyi /
'jig rten pa'i lam la sred med kyi bu la sogs pa legs ldan gang dag yod pa de dag dang mi sbyar te /
'di nyid bcom ldan 'das dngos po yin pa'i phyir ro / /
bcom ldan 'das zhes bya ba ni gang gi phyir 'jig rten las 'das pa'i lam gyi 'jig rten pa'i 'jig pa dang bral zhing 'das par gyur pa de'i phyir bcom ldan 'das so / /
yang na nyon mongs pa dang /
phung po dang lha'i bu dang /
'chi bdag gi bdud thams cad bcom pas bcom ldan 'das so / /
yang na bdud bzhi las de'i 'jigs pa bral zhing mi 'byung bas bcom ldan 'das so / /
yang na de'i bdud bzhi las byung ba'i 'jigs pa dngos po med pa dang brdzun par thugs su chud pas bcom ldan 'das so / /
yang na bsod nams dang mnga' dbang gi skal ba dang ldan pa'i phyir bcom ldan 'das so / /
yang na 'phags pa phyir mi ldog pa'i 'khor lo'i mdo las /
nam mkha' 'dra ba'i chos rnams ni / /
lus can dag la rab ston kyang / /
de la brnyes pa mi mnga' bas / /
de'i phyir bcom ldan 'das zhes bya / /
zhes gsungs pa lta bu'o / /
'di la bcom ldan 'das sngon byang chub sems dpa'i spyad pa spyod pa na sangs rgyas bcom ldan 'das kyis rgyu ci zhig mngon par bsgrubs she na /
de'i phyir thugs rje dam pas spro ba rab tu bskyed pa'i blo gros mnga' ba zhes bya ba la sogs pa smras so / /
byang chub sems dpa' gang la thugs rje dam pas spro ba rab tu bskyed pa'i shes rab kyi blo gros yod pa de ni thugs rje dam pas spro ba rab tu bskyed pa'i blo gros mnga' ba'o / /
thugs rje dam pas zhes bya ba ni byang chub sems dpas 'jig rten rtag pa dang chad pa la sogs pa spros pa'i dra ba thibs por 'khyams shing snang ba med par gzigs nas /
e ma 'o kye ma 'jig rten sdug bsngal lo snyam du de ltar dgongs pa na 'jig rten la thugs rje chen po skyes pas so / /
de la thugs rje zhes bya ba ni sdug bsngal las skyob pa'i mtshan nyid do / /
dam pa zhes bya ba ni chen po ste 'jig rten thams cad la dmigs pa'i phyir ro / /
thugs rje dam pa des spro ba rab tu bskyed pa'i blo gros zhes bya ba ni thugs rje chen po skyes pa'i rgyu des 'jig rten la thugs brtse zhing theg pa mchog gis 'gro ba rnams la rten cing 'brel par 'byung ba'i rin po che dam pa bstan par bya'o snyam du dgongs pa'i shes rab bo / /
de la spros pa zhes bya ba ni theg pa mchog gis 'gro ba rnams la rten cing 'brel par 'byung ba'i rin po che dam pa bstan par bya'o snyam du dgongs pa'o / /
rab tu bskyed pa zhes bya ba ni mchog tu bskyed pa 'am /
yang na sems can re re'i phyir bskyed pa'o / /
blo gros zhes bya ba ni shes rab ste /
theg pa mchog gis 'gro ba rnams la rten cing 'brel bar 'byung ba'i rin po che dam pa bstan par bya'o snyam du dgongs pa'i shes rab bo / /
mnga' ba zhes bya ba ni de ltar byang chub sems dpa' gang la thugs rje dam pas spro ba rab tu bskyed pa'i blo gros yod pa de ni thugs rje dam pas spro ba rab tu bskyed pa'i blo gros mnga' ba zhes bya'o / /
byang chub sems dpas 'jig rten rtag pa dang chad pa la sogs pa'i spros pa'i dra ba thibs por 'khyams shing snang ba med pa gzigs nas thugs rje chen po skye ba de ji ltar shes she na /
'di ltar 'phags pa dkon mchog sprin dang tshangs pa khyad par sems kyis zhus pa dang /
gzungs kyi dbang phyug rgyal pos zhus pa la sogs pa'i mdo las /
de la de bzhin gshegs pa'i thugs rje chen po gang zhe na /
rigs kyi bu de bzhin gshegs pa'i thugs rje chen po ni rnam pa sum cu rtsa gnyis dang ldan par phyogs bcu'i 'jig rten gyi khams mtha' yas mu med pa dag tu bsam gyis mi khyab pa'i rang bzhin du 'byung ste /
sum cu rtsa gnyis gang zhe na /
'di lta ste /
chos thams cad ni bdag med pa yin na sems can rnams ni bdag med par ma mos pas de'i phyir sems can rnams la de bzhin gshegs pa'i thugs rje chen po skye'o / /
chos thams cad ni sems can med pa dang /
srog med pa dang /
gang zag med pa dang /
ngo bo nyid med pa dang /
gnas med pa dang /
gzhi med pa dang /
nga yir bya ba med pa dang /
bdag po med pa dang /
dngos po med pa dang /
ma skyes pa dang /
shi 'phos med cing ma skyes pa dang /
kun nas nyon mongs pa can ma yin pa dang /
'dod chags dang bral ba dang /
zhe sdang dang bral ba dang /
gti mug dang bral ba dang /
'ong ba med pa dang /
'gro ba med pa dang /
mngon par 'du bya ba med pa dang /
spros pa med pa dang /
stong pa dang /
mtshan ma med pa dang /
smon pa med pa yin na /
sems can rnams ni smon lam la spyod do zhes de'i phyir sems can rnams la de bzhin gshegs pa'i thugs rje chen po skye'o / /
kye ma 'jig rten gnas pa 'di ni phan tshun rtsod pas yongs su zin cing gnod sems kyi tha ba dang /
zhe sdang la zhugs par gzigs nas de dag la gnod sems kyi tha ba dang zhe sdang spangs pa'i phyir chos bstan par bya'o / /
kye ma 'jig rten gnas pa 'di ni phyin ci log dang ldan zhing lam nyam nga bar zhugs pa lam gol ba la gnas pa yin gyi /
de dag yang dag pa'i lam du gzud par bya'o / /
kye ma 'jig rten gnas pa 'di na brkam zhing 'dod pa'i zil gyis non pa ste /
chog mi shes shing gzhan gyi nor la 'phrog pa yin gyi de dag 'phags pa'i nor dad pa dang /
tshul khrims dang /
thos pa dang /
gtong ba dang /
shes rab dang /
ngo tsha shes pa dang /
khrel yod pa'i nor la dgod do / /
kye ma sems can 'di dag ni bu smad dang /
khyim dang /
nor dang /
'bru la sred pas 'khol ba ste /
snying po med pa la snying por 'du shes pa yin gyi de dag la shin tu mi rtag pa bstan par bya'o / /
kye ma sems can 'di dag ni mi rigs pas 'tsho ba ste /
gcig la gcig 'drid par gnas pa yin gyi de dag la 'tsho ba yongs su dag par bya ba'i phyir chos bstan to / /
kye ma sems can 'di dag ni cho ga mi shes pa ste /
rnyed pa dang /
bkur sti dang /
tshigs su bcad pa la spyod pas kyang /
bdag cag ni chog shes pa'o snyam du 'dzin gyi de dag la gang 'di sdug bsngal shin tu zhi zhing bde ba'i mya ngan las 'das pas shin tu chog shes par bya'o / /
kye ma sems can 'di dag ni khyim gyi gnas sdug bsngal gyi snod kun nas nyon mongs pa la rtag tu dga' ba yin gyi de dag las yid 'byung zhing khams gsum pa las yang dag par 'das par bya ba'i phyir chos bstan to / /
chos thams cad ni rgyus nye bar 'gro ba ste /
bsgrubs pas nye bar gnas pa'i mtshan nyid yin na de la sems can rnams ni 'phags pa'i rnam par grol ba la le lo byed kyi de dag la rnam par grol ba lhur blangs pa'i phyir brtson 'grus brtsams par chos bstan to / /
sems can rnams ni chags pa med pa'i ye shes dam pa khyad par du 'phags pa yongs su mya ngan las 'das pa 'di btang zhing gang 'di nyan thos kyi theg pa dang /
rang sangs rgyas kyi theg pa dman pa tshol ba yin gyi /
de dag la gang 'di sangs rgyas kyi ye shes la dmigs par bya ba'i phyir /
rgya chen po la blo mos par bya'o zhes sems can rnams la de bzhin gshegs pa'i thugs rje chen po skye ste /
rigs kyi bu rnam pa sum cu rtsa gnyis po de dag dang ldan na sems can rnams la de bzhin gshegs pa'i thugs rje chen po skye'o / /
de bas na de bzhin gshegs pa thugs rje chen po la gnas pa zhes bya ste /
rigs kyi bu byang chub sems dpa' gang la la zhig sems can dag la rnam pa sum cu rtsa gnyis po de dag dang ldan pa'i snying rje chen po skye na /
byang chub sems dpa' sems dpa' chen po de ni bsod nams kyi zhing gzi brjid chen pos rgyas pa phyir mi ldog pa sems can gyi don la brtson par rig par bya'o / /
zhes gsungs pa las shes par bya'o / /
de ltar thugs rje dam pas spro ba rab tu bskyed pa'i blo gros mnga' ba 'jig rten la thugs brtse zhing theg pa mchog gis 'gro ba rnams la rten cing 'brel bar 'byung ba'i rin po che dam pa bstan par dgongs pa na /
gang gi phyir bdag ma grol bas gzhan grol bar bya ba de ni gnas ma yin te /
bdag gis sangs rgyas nyid ma thob par 'jig rten skye ba dang 'gag pa la sogs pa'i spros pa'i dra ba thibs por 'khyams shing snang ba med pa de nges par dbyung mi nus kyi /
de'i phyir bdag gis je dang por sangs rgyas kyi rgyu mngon par bsgrub po snyam nas de bskal pa bye ba khrag khrig 'bum phrag dpag tu med par bsod nams dang ye shes kyi tshogs gzhal du med pa'i khur bzhes par mdzad do / /
dus ji srid du sangs rgyas bcom ldan 'das kyis rgyu mngon par sgrub par mdzad ce na /
de'i phyir bskal pa bye ba khrag khrig 'bum phrag dpag tu med par zhes bya ba smras te /
bskal pa grangs med pa gsum du'o / /
dus ji srid du sangs rgyas bcom ldan 'das kyi rgyu ci zhig mngon par sgrub par mdzad ce na /
ci'i phyir bsod nams dang ye shes kyi tshogs gzhal du med pa zhes bya ba smras so / /
de la bsod nams kyi tshogs zhes bya ba ni sbyin pa dang /
tshul khrims dang /
bzod pa'i pha rol tu phyin pa gsum po dag go / /
ye shes kyi tshogs zhes bya ba ni /
bsam gtan dang /
shes rab kyi pha rol tu phyin pa gnyis so / /
brtson 'grus kyi pha rol tu phyin pa ni tshogs gnyi ga'i bdag nyid de tshogs gnyi ga la yang brtson pa yod pa'i phyir ro / /
yang na gang gi tshe pha rol tu phyin pa thams cad gzhan dag la ston par byed pa de'i tshe na ni thams cad kyang chos sbyin pa'i mtshan nyid kyi bsod nams kyi tshogs yin la /
gang gi tshe pha rol tu phyin pa thams cad sbyin par bya ba dang /
sbyin pa po dang /
len pa po la sogs pa mi dmigs pa'i rnam pas sgom par byed pa /
de'i tshe na ni thams cad kyang 'khor gsum yongs su dag pa'i mtshan nyid kyi ye shes kyi tshogs yin no / /
tshogs zhes bya ba ni tshogs pa ste /
phung po zhes bya ba'i tha tshig go / /
gzhal du med pa zhes bya ba ni gzhal gyis mi lang bas gzhal du med pa ste /
bsod nams kyi tshogs kyang gzhal du med pa dang /
ye shes kyi tshogs kyang gzhal du med pa yin no / /
khur zhes bya ba ni bsod nams dang ye shes kyi tshogs gzhal du med pa de nyid khur yin te /
rang gi don lhur len pa rnams kyis bkur bar dka' ba'i phyir ro / /
bzhes par mdzad ces bya ba ni khur de bsnams par mdzad pa ste /
sgrub par mdzad ces bya ba'i tha tshig go / /
pa na zhes bya ba'i sgra ni de ltar khur bzhes par mdzad pa'i tshe na zhes bya ba'i don te /
de'i tshe na thugs rang gi srog dang 'bral ba'i sdug bsngal gyis kyang yongs su skyo ba mi mnga' bas 'jig rten la gzigs nas zhes bya bar sbyar ro / /
ci'i phyir byang chub sems dpa'i thugs bdog pa thams cad dang /
sras sdug pa la sogs pa yongs su gtong ba'i sdug bsngal gyis yongs su mi skyo zhe na /
de'i phyir gzhan la phan pa skye ba dang rjes su 'brel ba'i thugs zhes bya ba smras so / /
de la gzhan la phan pa zhes bya ba ni gzhan dag la phan pa ste /
phan pa ni phan 'dogs pa'o / /
gzhan la phan pa skye ba ni zhes bya ba gzhan dag la phan pa skye ba ste /
skye ba ni 'byung ba zhes bya ba'i tha tshig go / /
de dang rjes su 'brel ba'i thugs zhes bya ba ni rang gi srog dang bral ba'i sdug bsngal gyis kyang yongs su mi skyo ba'i thugs gang la gzhan la phan pa skye ba dang rjes su 'brel pa yod pa de ni gzhan la phan pa skye ba dang rjes su 'brel ba'i thugs so / /
gang gi phyir gzhan la phan pa skye ba dang rjes su 'brel ba'i thugs de rang gi srog dang 'bral ba'i sdug bsngal gyis kyang yongs su mi skyo ba de'i phyir byang chub sems dpa'i thugs bdog pa thams cad dang /
sras sdug pa la sogs pa yongs su gtong ba'i sdug bsngal gyis yongs su mi skyo'o / /
ji ltar dgongs pa na rang gi srog dang 'bral ba'i sdug bsngal gyis kyang yongs su mi skyo zhe na /
bdag gis 'khor ba na srog dang 'bral ba'i sdug bsngal don med pa du ma dag nyams su myong bar gyur kyang sangs rgyas nyid skyed pa'i gzhan la phan pa ma thob kyi rang gi srog yongs su gtong ba 'dis ni gzhan la phan pas sangs rgyas nyid thob par 'gyur ro snyam du dgongs pa ni rnyed pa bla na med pa'i bde bas mngon par brlan pa'i thugs rje de rang gi srog dang 'bral ba'i sdug bsngal gyis kyang yongs su mi skyo'o / /
mnga' bas zhes bya ba'i sgra ni byang chub sems dpa' gang la thugs de lta bu mnga' ba des 'jig rten skye ba dang 'gag pa la sogs pa'i spros pa'i dra ba thibs por 'khyams shing snang ba med pa la gzigs nas zhes bya bar sbyar ro / /
'jig rten zhes bya ba ni khyad par gyi gzhi yin la /
skye ba dang /
'gag pa dang /
chad pa dang /
rtag pa dang /
'ong ba dang /
'gro ba dang /
tha dad pa dang /
gcig pa la sogs pa spros pa'i dra ba thibs por 'khyams shing snang ba med pa zhes bya ba ni de'i khyad par yin no / /
de la 'jig rten zhes bya ba ni 'jig pa'i phyir /
'jig rten te sems can gyi 'jig rten no / /
skye ba dang /
'gag pa dang /
chad pa dang /
rtag pa dang /
'ong ba dang /
'gro ba dang /
tha dad pa dang /
gcig pa la sogs pa spros pa'i dra ba thibs po zhes bya ba ni 'khor ba'i tshig bla dgas so / /
sogs pa zhes bya ba'i sgras ni gzugs dang sgra dang /
dri dang ro dang reg bya dang /
chos la sogs pa gzung ngo / /
spros pa zhes bya ba ni skye ba dang 'gag pa la sogs pa de dag nyid spros pa ste /
spros pa zhes bya ba ni ngag gi spyod pa'o / /
spros pa'i dra ba zhes bya ba ni 'khor ba spros pa de nyid 'ching bar byed pa yin pas spros pa'i dra ba'o / /
thibs po zhes bya ba ni dra ba de nyid mun nag yin pas spros pa'i dra ba thibs po ste /
'thom zhing rgal bar dka' ba zhes bya ba'i tha tshig go / /
de ltar na skye ba dang 'gag pa la sogs pa spros pa'i dra ba thibs por zhes bya ba des ni 'khor bar zhes bstan pa yin no / /
'khyams shing zhes bya ba ni spros pa'i dra ba thibs po ji skad bstan pa der zhugs pa ste /
des ni 'jig rten skye ba dang 'gag pa la sogs pa 'khor ba spros pa'i dra ba mun nag thibs po dang 'dra bar 'khyams pa bstan to / /
snang ba med pa zhes bya ba ni de ltar 'jig rten de 'khor ba spros pa'i dra ba thibs por 'khyams pa 'ba' zhig tu yang ma zad kyi /
'di ltar 'jig rten de ni snang ba med pa yang yin te /
des ni 'jig rten las 'das pa'i shes rab kyi snang ba nyi ma lta bu med pa bstan to / /
dper na tsher ma dang /
shing ljon pa dang /
lcug ma'i dra ba thibs por 'khyams par snang ba med pa de nas 'byung bar mi nus pa dang 'dra bar 'khor ba spros pa'i dra ba thibs por 'khyams pas kyang 'jig rten las 'das pa'i shes rab kyi snang ba med par de las 'byung bar mi nus pas de'i phyir spros pa'i dra ba thibs por 'khyams shing snang ba med pa zhes bya'o / /
de la gzigs nas zhes bya ba ni bcom ldan 'das sngon byang chub sems dpa'i spyad pa spyod pa na 'jig rten de la gzigs nas so / /
de la gzigs nas gang gis ci zhig bsrubs she na /
de'i phyir shes rab kyis shes bya'i rgya mtsho mngon par bsrubs te zhes bya ba smras te /
ji ltar 'di na lha dang lha ma yin dag gis ri rab kyi srub shing gis 'o ma'i rgya mtsho bsrubs pa las bdud rtsi gang byung ba de ni sems can thams cad kyis 'thungs su zin kyang 'chi bar 'gyur gyi /
bcom ldan 'das kyis bsod nams dang ye shes kyi khur bzhes shing bsags pas byang chub kyi snying po la bzhugs nas shes rab ri rab kyi srub shing lta bus shes bya 'o ma'i rgya mtsho lta bu mngon par bsrubs pa las chos thams cad kyi de kho na'i bdud rtsi gang brnyes pa de ni nyag gcig gis bstar kyang bla na med pa yang dag par rdzogs pa'i byang chub mngon par rdzogs par 'tshang rgya ba'i rgyu yin no / /
de la shes rab kyis zhes bya ba ni rdo rje lta bu'i ting nge 'dzin gyis rab tu phye ba'i shes rab chos rab tu 'byed pas so / /
shes bya'i rgya mtsho zhes bya ba ni shes bya nyid rgya mtsho yin pas shes bya'i rgya mtsho ste /
rgya mtsho ltar mtha' yas pa'i phyir ro / /
mngon par bsrubs te zhes bya ba ni de kho na ji lta ba bzhin du rtogs par mdzad de'o / /
de ni sangs rgyas bcom ldan 'das kyi rgyu bstan pa yin no // //
bam po gnyis pa /
de ltar bcom ldan 'das sngon byang chub sems dpa'i spyad pa spyod pa na sangs rgyas bcom ldan 'das kyis rgyu de lta bu mngon par bsgrubs pas /
'bras bu rang gi don gyi mtshan nyid ji zhig brnyes she na /
de'i phyir chos thams cad kyi de kho na'i bdud rtsi spros pa'i dra ba mtha' dag dang legs par bral ba /
gzhan gyi dring mi 'jog pa /
rnam par mi rtog pa brnyes zhes bya ba smras so / /
de la chos thams cad kyi de kho na'i bdud rtsi zhes bya ba ni khyad par gyi gzhi yin la /
spros pa'i dra ba mtha' dag dang legs par bral ba zhes bya ba dang /
gzhan gyi dring mi 'jog pa zhes bya ba dang /
rnam par mi rtog pa zhes bya ba gsum po de dag ni de'i khyad par yin no / /
de la chos thams cad kyi zhes bya ba ni phyi rol dang nang dang 'jig rten dang 'jig rten las 'das pa'i chos thams cad kyi'o / /
de kho na zhes bya ba ni chos thams cad kyi de kho na ste /
de kho na ni bslu ba med pa'o / /
gang la don dam par gzhan du 'gyur ba med cing ngo bo nyid stong pa nyid de ni bslu ba med pa de kho na zhes bya'o / /
bdud rtsi zhes bya ba ni de kho na gang yin pa de nyid bdud rtsi ste /
sems can rnams kyis de rtogs na skye ba dang /
rga ba dang /
na ba dang /
'chi ba med par 'gyur bas /
de'i phyir chos thams cad kyi de kho na ni bdud rtsi dang 'dra bas bdud rtsi ste /
ji skad du /
mdor na chos ni mi 'tshe ste / /
mya ngan las 'das stong pa nyid / /
'di la de nyid 'ba' zhig ces / /
de bzhin gshegs pa rnams kyis gsungs / /
zhes gsungs pa lta bu'o / /
spros pa zhes bya ba ni ngag gi spyod pa ste /
phung po dang /
khams dang /
skye mched dang /
skye ba dang /
'gag pa la sogs pa'i rnam par brjod pa ni spros pa'o / /
spros pa'i dra ba zhes bya ba ni spros pa de nyid dra ba ste /
dper na dra bas g.yogs na rang dgar 'gro mi nus pa dang 'dra bar spros pa'i dra bas bsgribs na mya ngan las 'das par 'gro mi nus pas de'i phyir spros pa de nyid dra ba dang 'dra bas spros pa'i dra ba'o / /
mtha' dag dang legs par bral ba zhes bya ba ni thams cad yang dag par bral ba ste /
mtha' dag ces bya ba ni thams cad do / /
legs par zhes bya ba ni yang dag par te phyin ci ma log par ro / /
'bral ba zhes bya ba ni rgyun chad pa ste /
chos thams cad kyi de kho na'i bdud rtsi gang phung po dang /
khams dang /
skye mched dang /
skye ba dang /
'gag pa la sogs pa'i rnam pa brjod pa spros pa'i dra ba mtha' dag dang legs par bral bar gyur pa de ni spros pa'i dra ba mtha' dag dang legs par bral ba'o / /
chos thams cad kyi de kho na'i bdud rtsi de spros pa'i dra ba mtha' dag dang legs par bral ba 'ba' zhig tu yang ma zad de /
'di ltar de ni gzhan gyi dring mi 'jog pa yang yin te /
gzhan gyi dring mi 'jog pa zhes bya ba ni chos thams cad kyi de kho na'i bdud rtsi 'di ni gzhan gyi rkyen gyis rtogs par bya ba ma yin gyi rang gis rtogs par bya ba ste /
rang gis bskyed par bya ba yin no zhes bya ba'i tha tshig go / /
chos thams cad kyi de kho na'i bdud rtsi de gzhan gyi dring mi 'jog par yang ma zad de /
'di ltar de ni rnam par mi rtog pa yang yin te /
rnam par mi rtog pa zhes bya ba ni /
sems kyi spyod pa dang bral ba ste /
bdag gi ngo bo dang gzhan gyi ngo bo yod pa dang med pa la sogs pa'i rnam par rtog pa med pa'o / /
brnyes nas zhes bya ba ni thugs su chud nas te 'bras bu rang gi don gyi mtshan nyid bla na med pa yang dag par rdzogs pa'i byang chub mngon par rdzogs par sangs rgyas nas zhes bya ba'i tha tshig go / /
de ni sangs rgyas bcom ldan 'das kyi 'bras bu rang gi don gyi mtshan nyid bstan pa yin no / /
de ltar 'bras bu rang gi don gyi mtshan nyid bla na med pa yang dag par rdzogs pa'i byang chub mngon par rdzogs par sangs rgyas nas /
'bras bu gzhan gyi don gyi mtshan nyid ci zhig mdzad ce na /
de'i phyir theg pa mchog gis 'gro ba rnams la rten cing 'brel bar 'byung ba'i rin po che dam pa skye ba dang /
na tshod dang /
rigs dang /
yul dang /
dus las 'das pa med pa /
mu stegs byed dang /
nyan thos dang /
rang sangs rgyas thams cad dang thun mong ma yin pa /
kun rdzob dang don dam pa'i bden pa la brten nas /
skye ba dang skye ba med pa la sogs pa'i brjod pa dag gis bka' stsal to zhes bya ba smras so / /
rten cing 'brel par 'byung ba'i rin po che dam pa 'di ni mu stegs byed dang /
nyan thos dang /
rang sangs rgyas thams cad dang thun mong ma yin te /
de dag la 'di la mos pa med do / /
de dag la 'di la mos pa med na 'o na bcom ldan 'das kyis su dag la bka' stsal zhe na /
de'i phyir theg pa mchog gis 'gro ba rnams la zhes bya ba smras so / /
de la theg pa mchog ces bya ba ni theg pa chen po ste /
thabs dang shes rab dang snying rje chen po la sogs pa chos zab cing rgya che ba'i yon tan dang ldan pa'i phyir dang /
rang dang gzhan gyi don bla na med pa ma lus pa bsgrub pa'i phyir ro / /
theg pa zhes bya ba ni byang chub sems dpa'i lam 'bras bu dang bcas pa ste de nas der 'gro ba'i phyir ro / /
mchog ces bya ba ni phul dang rab dang gtso bo zhes bya ba'i rnam grangs so / /
theg pa mchog des 'gro ba rnams zhes bya ba ni gang dag theg pa mchog des 'khor ba'i sdug bsngal gyi gnod pa dag gis gnod pa med par yon tan gzhal du med pa dang ldan pa thams cad mkhyen pa nyid kyi grong khyer sangs rgyas kyis kun tu 'od du bde bas myur ba kho nar 'gro ba rnams so / /
de dag kyang gang zhe na /
byang chub sems dpa' sems dang po bskyed pa yan chad dang /
mthar thug pa'i sa la gnas pa 'phags pa byams pa dang 'jam dpal dang spyan ras gzigs dbang phyug la sogs pa ste /
de rnams la bka' stsal to zhes bya bar sbyar ro / /
de rnams la ci zhig bka' stsal zhe na /
de'i phyir rten cing 'brel bar 'byung ba'i rin po che dam pa zhes bya ba la sogs pa smras so / /
'dir yang rten cing 'brel par 'byung ba'i rin po che dam pa zhes bya ba ni khyad par gyi gzhi yin la /
skye ba dang na tshod dang rigs dang /
yul dang dus las 'da' ba med pa zhes bya ba dang /
mu stegs byed dang /
nyan thos dang /
rang sangs rgyas thams cad dang thun mong ma yin pa zhes bya ba de gnyis ni de'i khyad par yin no / /
de la rten cing 'brel bar 'byung ba zhes bya ba ni /
chos thams cad kyi de kho na 'gag pa med pa dang /
skye ba med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa spros pa nye bar zhi zhing ngo bo nyid kyis zhi ba'i mtshan nyid gang yin pa'o / /
rin po che zhes bya ba ni rten cing 'brel bar 'byung ba de nyid rin po che ste dkon pa dang /
rin che ba dang /
dga' bar byed pa dang /
phan 'dogs pa dang /
mi ma yin pa la sogs pa gnod pa byed pa'i gnyen por gyur pas rin po che dang 'dra ba'i phyir rin po che'o / /
dam pa zhes bya ba ni rin po che thams cad kyi nang na dam par gyur pas na rin po che dam pa ste /
rin po che thams cad de'i rgyu las byung ba'i phyir ro / /
rten cing 'brel par 'byung ba'i rin po che dam pa 'di ni skye ba dang /
na tshod dang /
rigs dang /
yul dang /
dus las 'das pa med pa yin no / /
de ni de dag la dbri bkol med pa yin no / /
de la skye ba las 'da' ba med pa zhes bya ba ni 'di ni lha dang mir skyes pa yin gyi 'di la ni bstan par bya'o / /
'di ni sems can dmyal ba dang /
dud 'gro dang /
yi dags su skyes pa yin gyi 'di la ni bstan par mi bya'o zhes bya ba de ltar skye ba la dbri bkol med pa yin no / /
na tshod las 'da' ba med pa zhes bya ba ni /
'di ni na tshod dar la bab pa yin gyi 'di la bstan par bya'o / /
'di ni na tshod ha cang gzhon ches pa dang /
ha cang rgan ches pa yin gyi 'di la ni bstan par mi bya'o zhes bya ba de ltar na tshod la dbri bkol med pa yin no / /
rigs las 'da' ba med pa zhes bya ba ni /
'di ni bram ze dang /
rgyal rigs yin gyi 'di la ni bstan par bya'o / /
'di ni rje'u rigs dang /
dmangs rigs yin gyi 'di la ni bstan par mi bya'o zhes bya ba de ltar rigs la dbri bkol med pa ste /
phyi rol pa rnams kyi gzhung las /
dmangs rigs la ni blo gros dang / /
lhag ma bsreg bya sbyin mi bya / /
de la chos bstan mi bya zhing / /
de la brtul zhugs bstan mi bya / /
zhes ji skad 'byung ba lta bu'i dbri bkol med pa yin no / /
yul las 'da' ba med pa zhes bya ba ni /
'di ni yul dbus su skyes pa dang /
grong dang gtsug lag khang na 'dug pa yin gyi 'di la ni bstan par bya'o / /
'di ni yul mtha' 'khob tu skyes pa dang /
dur khrod dang lam gyi bzhi mdo na 'dug pa yin gyi 'di la ni bstan par mi bya'o zhes bya ba de ltar yul la dbri bkol med pa yin no / /
dus las 'da' ba med pa zhes bya ba ni nang par dang nyin mtshan ni bstan par bya'o / /
dgongs kar ni bstan par mi bya'o zhes bya ba de ltar dus la dbri bkol med pa yin no / /
rten cing 'brel par 'byung ba'i rin po che dam pa de skye ba dang na tshod dang rigs dang yul dang dus las 'da' ba med pa 'ba' zhig tu yang ma zad de /
'di ltar de ni mu stegs byed dang nyan thos dang rang sangs rgyas thams cad dang thun mong ma yin pa yang yin no / /
de la mu stegs byed thams cad dang thun mong ma yin pa zhes bya ba la /
mu stegs byed ces bya ba ni gang dag chos kyi phyir 'jug ngogs su 'jug par byed pa dag ste /
nor lha dang /
lha chen po dang /
tshangs pa dang /
ser skya dang /
gzegs zan dang /
rkang mig dang /
'phel ba dang /
rgyal dpog gi bu la sogs pa'o / /
de dag thams cad dang /
thun mong ma yin pa ni de dag la yang 'di la mos pa med pa'i phyir ro / /
nyan thos thams cad dang thun mong ma yin pa zhes bya ba la /
nyan thos zhes bya ba ni gang dag gzhan las chos thos nas sdug bsngal mthar byed pa dag go / /
de dag thams cad dang thun mong ma yin pa de dag la yang 'di la mos pa med pa'i phyir ro / /
rang sangs rgyas thams cad dang thun mong ma yin pa zhes bya ba la /
rang sangs rgyas zhes bya ba ni gang dag sngon dben pa dang skyo ba la goms pa'i bag chags kyis gzhan la brten pa med par bdag nyid gcig pu kho na'i rkyen la brten nas mngon par rdzogs par sangs rgyas pa dag go / /
de dag thams cad dang thun mong ma yin pa ni de dag la yang 'di la mos pa med pa'i phyir ro / /
rten cing 'brel par 'byung ba'i rin po che dam pa skye ba dang /
na tshod dang /
rigs dang /
yul dang /
dus las 'da' ba med pa /
mu stegs byed dang /
nyan thos dang /
rang sangs rgyas thams cad dang thun mong ma yin pa de ji zhig la brten nas bka' stsal zhe na /
de'i phyir kun rdzob dang don dam pa'i bden pa la brten nas zhes bya ba smras so / /
'di la bcom ldan 'das kyis rten cing 'brel bar 'byung ba'i rin po che dam pa de thabs dang thabs las byung ba'i mtshan nyid dang chos mthun par bden pa gnyis la brten nas bka' stsal to / /
de la kun rdzob kyi bden pa ni thabs kyi mtshan nyid yin la /
don dam pa'i bden pa ni thabs las byung ba'i mtshan nyid yin no / /
de la kun rdzob kyi bden pa ni dmigs pa'i mtshan nyid de /
sems can grol ba dang /
ma grol ba dang /
brjod pa dang /
brjod par bya ba dang /
shes pa dang /
shes byar 'brel ba'i mtshan nyid dang /
las dang 'bras bus 'brel pa rnam par gzhag pa'i mtshan nyid do / /
don dam pa'i bden pa ni thams cad dmigs su med pa'i mtshan nyid de /
'phags pa tshangs pa khyad par sems kyis zhus pa'i mdo las /
tshangs pa de bzhin gshegs pa rnams kyi byang chub ni dmigs su med pa'o zhes ji skad gsungs pa lta bu'o / /
nges pa'i tshig tu na kun rdzob ces bya ba ni yang dag pa phyin ci ma log pa'i rnam pas sgrib pa kun rdzob po / /
kun zhes bya ba ni yang dag pa phyin ci ma log pa'i rnam pas so / /
rdzob ces bya ba ni sgrib cing g.yogs par byed pa ste /
'gebs par byed ces bya ba'i tha tshig go / /
gang gis ci zhig bsgribs she na /
dmigs pa'i mtshan nyid kun rdzob kyi bden pas dmigs su med pa'i mtshan nyid don dam pa'i bden pa bsgribs so / /
bden pa zhes bya ba ni kun rdzob de nyid bden pa yin pas kun rdzob kyi bden pa'o / /
'dir kha cig na re /
de ltar bsdu ba byas na kun rdzob 'ba' zhig bden par 'gyur gyi don dam pa ni bden par mi 'gyur te /
de ltar na lung dang yang 'gal bar 'gyur te /
lung las rigs kyi bu gal te don dam pa med par gyur na tshangs par spyod pa don med par 'gyur ro zhes gsungs so zhes zer bas /
'dir de la smras pa /
lung dang 'gal bar mi 'gyur te /
'di ltar chos thams cad ma skyes pa'i phyir dmigs pa de nyid shes rab kyis nye bar brtags pa na don dam par dmigs su med pa nyid ni don dam pa'i bden pa yin pas /
de'i phyir don dam pa'i bden pa yang bden pa nyid du 'thad de /
lung las 'jam dpal nga byang chub kyi snying po la 'dug nas ci yang ma dmigs pa kho nar langs so zhes ji skad gsungs pa lta bu'o / /
yang na dmigs pa zhes bya ba kun rdzob kyi bden pa'i mtshan nyid gang yin pa de ni kun rdzob kho nar bden pas kun rdzob kyi bden pa zhes bya bar bsdu'i de don dam par bden pa ni ma yin te /
'di ltar 'byung ba chen po rnams kyang kun rdzob kho nar sra ba dang gsher ba dang dro ba dang /
g.yo ba nyid kyi ngo bo nyid du yod kyi /
don dam par ni med do / /
gal te sra ba nyid la sogs pa don dam par yang yod par gyur na rnal 'byor pa rnams rtsig pa la yang thad kar 'gro ba dang /
ra ba la yang thad kar 'gro ba dang /
ri la yang mi thogs par 'gro ba yang mi 'gyur la /
kun rdzob las don dam pa khyad par yod par yang mi 'gyur te /
de ltar na de kho na ma mthong ba'i sems can thams cad kyis kyang 'phags pas thugs su chud par bya ba'i de kho na rtogs pas sems can thams cad kyis kyang de kho na mthong ba'i skyon du 'gyur bas /
de'i phyir dmigs pa zhes bya ba kun rdzob kyi bden pa ni kun rdzob kho nar bden pas kun rdzob kyi bden pa zhes bya bar bsdu'o / /
dmigs pa de nyid shes rab kyis nye bar brtags na don dam par dmigs su med pa nyid ni don dam pa'i bden pa yin pas don dam pa'i bden pa yang med pa ma yin no / /
don dam pa zhes bya ba ni de'i don yang yin la dam pa yang yin pas don dam pa'o / /
don zhes bya ba ni rtogs par bya ba'i don te /
'dir rtogs par bya ba med pa'i tshul gyis dmigs su med pa rtogs par bya ba'i don to / /
dam pa zhes bya ba ni de nyid dam pa ste /
chos thams cad kyi de kho na nyid phyin ci ma log pa yin pa'i phyir ro /
bden pa zhes bya ba ni don dam par de nyid dmigs su med par bden pas don dam pa'i bden pa zhes bya'o / /
bcom ldan 'das kyis rten cing 'brel bar 'byung ba'i rin po che dam pa de kun rdzob dang don dam pa'i bden pa la brten nas bka' stsal pa dang /
bden pa gnyis po de yang dmigs pa dang dmigs su med pa'i mtshan nyid yin par ji ltar shes she na /
de ni 'di ltar 'phags pa shes rab kyi pha rol tu phyin pa'i mdo las /
rab 'byor 'di dag thams cad ni 'jig rten gyi tha snyad du bstan pa yin gyi don dam par ni ma yin no zhes gsungs pa dang /
'phags pa dkon mchog sprin gyi mdo las kyang /
kun rdzob kyi bden pa la mkhas pa dang /
don dam pa'i bden pa la mkhas pa yin zhes bya ba dang /
de'i mtshan nyid gzugs su 'dogs par byed cing don dam par gzugs dmigs su med cing mngon par zhen pa med pa dang /
byang chub dang byang chub par byed pa'i bar du 'dogs par byed cing /
don dam par byang chub dang byang chub par byed pa dmigs su med cing mngon par zhen pa med pa zhes bya ba bka' stsal pa dang /
'phags pa blo gros mi zad pas bstan pa'i mdo las kyang /
kun rdzob kyi bden pa gang zhe na /
ji tsam du 'jig rten gyi tha snyad du yi ge dang sgra dang brdas bstan pa'o / /
don dam pa'i bden pa gang zhe na /
gang la sems kyi spyod pa yang med na yi ge rnams kyi lta ci smos pa'o zhes bden pa gnyis mtshan nyid dang bcas par bka' stsal pa dang /
'phags pa lang kar gshegs pa'i mdo las kyang /
kun rdzob dang ni don dam ste / /
rgyu las skyes pa gsum pa med / /
kun rdzob rtog pas btags pa ste / /
de chad 'phags pa'i spyod yul lo / /
zhes gsungs te /
tshigs su bcad pa phyed gong mas bden pa gnyis bstan la /
phyed 'og mas de'i mtshan nyid bstan pa dang /
yang de nyid las /
ji ltar 'phags pas rnam brtags ltar / /
dngos po rnams kyi dngos nyid med / /
ji ltar byis pas rnam brtags ltar / /
dngos rnams yod pa kho na yin / /
zhes gsungs pa dang /
'phags pa yab sras mjal ba'i mdo las kyang /
'jig rten mkhyen pas gzhan la ma gsan par / /
bden pa gnyis po 'di dag rang gis gzigs / /
kun rdzob gang yin de bzhin don dam ste / /
bden pa gsum pa gzhan ni yod ma yin / /
zhes gsungs pa dang /
'di ltar de bzhin gshegs pa kun rdzob dang don dam pa thugs su chud cing /
shes bya yang kun rdzob dang don dam pa ji tsam pa de tsam du zad la /
de yang bcom ldan 'das kyis stong pa nyid du shin tu gzigs shin tu thugs su chud shin tu mngon sum du mdzad pa des na thams cad mkhyen pa zhes bya ba 'di ni ngo mtshar che'o zhes kyang gsungs te /
de la kun rdzob ni de bzhin gshegs pas 'jig rten gyi spyod pa'i sgo nas gzigs pa yin no / /
de la 'jig rten zhes bya ba ni rigs pa dang rigs pa ma yin pa'i tshogs su brjod pa'o / /
'jig rten de'i spyod pa ni lus dang ngag dang yid kyi spyod par dmigs pa ji snyed pa ste /
de ni kun rdzob kyi bden pa'o / /
yang na gang la 'jig rten gyi spyod cing rnam par gnas pa la longs spyod kyi sgo nas las dang 'bras bur 'brel pa de ni kun rdzob bo / /
kun rdzob kun tu las dang las kyi 'bras bur 'brel pa yin gyi don dam par ma yin pa de ni 'thad kyi /
gal te don dam par las dang las kyi 'bras bu la spyod pa yod par gyur na /
'khor ba las thar pa bye brag med par 'gyur bas de'i phyir don dam par las dang las kyi 'bras bu la spyod pa med de /
'phags pa dkon mchog brtsegs pa'i mdo las /
gang la las med pa dang las kyi 'bras bu med pa de ni 'phags pa rnams kyi rigs yin la /
'phags pa rnams kyi rigs gang yin pa'i rigs de la ni lus kyis las mi byed /
ngag gis mi byed /
yid kyis mi byed do / /
zhes ji skad gsungs pa lta bu'o / /
don dam pa gang yin pa de ni brjod du med pa shes par byar med pa /
rnam par shes par byar med pa /
yongs su shes par byar med pa /
ma bstan pa rab tu ma bstan pa /
ma mnyan pa /
nyan du ma bcug pa /
ma shes pa /
rnam par ma shes pa /
ma mthong ba /
mthong bar ma byas pa /
ma btags pa /
'dzin du ma bcug pa /
ma rtogs pa /
ma thob pa /
ma bor ba /
ma blangs pa /
ma bsdus pa /
ma bsal ba /
mi zad pa /
byed pa med pa /
rab tu ma zhi ba /
ma smad pa /
ma sdod pa /
thob pa ma yin pa /
ma thob pa ma yin pa /
bde ba ma yin pa /
mi bde ba ma yin pa /
snyan pa ma yin pa /
mi snyan pa ma yin pa /
gzugs ma yin pa /
gzugs med pa ma yin pa /
grangs med pa /
bgrang du med pa /
'jig rten ma yin pa /
'jig rten med pa ma yin pa /
bral ba ma yin pa /
kun nas nyon mongs pa ma yin pa /
rnam par byang ba ma yin pa /
kun rdzob ma yin pa /
mya ngan las 'das pa ma yin pa /
rnam par ma brtags pa /
rnam par ma bsgrubs pa /
g.yo ba med pa /
rlom sems med pa /
bskyod pa med pa /
mngon par 'dus ma byas pa /
ma spros pa /
spros pa dang bral ba ste /
'di ltar gzugs dmigs su med pa dang /
rnam pa thams cad mkhyen pa nyid kyi bar du dmigs su med pa yin no zhes gsungs pa dang /
de dag la sogs pa mdo sde mtha' yas pa gzhan dag las kyang bden pa gnyis bka' stsal to / /
nyan thos kyi theg pa las kyang nga ni yod pa'i chos kyang yod par ston la /
med pa'i chos kyang med par ston to zhes gsungs te /
de ji bstan zhe na /
gang 'jig rten la bden par grags pa de ni nga la yang bden par grags pa yin la /
gang 'jig rten la mi bden par grags pa de ni nga la yang mi bden par grags pa yin no zhes bstan pa yin te /
de la gang byed rgyu dang bcas pa dang /
rgyu mtshan dang bcas pa de ni bden par grags pa yin la /
gang byed rgyu med pa dang rgyu mtshan med pa de ni mi bden par grags pa yin no / /
de ltar na kun rdzob dang don dam pa'i bden pa gnyis ni dmigs pa'i mtshan nyid dang /
dmigs su med pa'i mtshan nyid yin par theg pa che chung gi phyogs gnyi ga la grags pa yin no / /
rten cing 'brel par 'byung ba'i rin po che dam pa de de ltar kun rdzob dang don dam pa'i bden pa la brten nas brjod pa gang dag gis bka' stsal zhe na /
de'i phyir skye ba dang skye ba med pa la sogs pa'i brjod pa dag gis zhes bya ba smras so / /
de la brjod pa gang dag la skye ba la sogs pa yod pa de dag ni skye ba la sogs pa'i brjod pa dag ste /
sogs pa'i sgras ni 'gag pa dang /
chad pa dang /
rtag pa dang /
'ong ba dang /
'gro ba dang /
don gcig pa dang /
don tha dad pa dag bsdu'o / /
brjod pa gang dag la skye ba med pa la sogs pa yod pa de dag ni skye ba med pa la sogs pa'i brjod pa dag ste /
sogs pa'i sgras ni 'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dag bsdu'o / /
de ltar kun rdzob tu dngos po rnams las skye ba dang /
'gag pa dang /
chad pa dang /
rtag pa dang /
'ong ba dang /
'gro ba dang /
don tha dad pa dang /
don gcig pa dag yod pas de'i phyir bcom ldan 'das kyis kun rdzob kyi bden pa la brten nas ni skye ba la sogs pa'i brjod pa dag gis bka' stsal to / /
don dam par dngos po rnams skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pas /
de'i phyir bcom ldan 'das kyis don dam pa'i bden pa la brten nas ni skye ba med pa la sogs pa'i brjod pa dag gis bka' stsal to / /
bka' stsal to zhes bya ba ni bstan to zhes bya ba'i tha tshig go / /
de ni sangs rgyas bcom ldan 'das kyi 'bras bu gzhan gyi don gyi mtshan nyid bstan pa yin no / /
de ltar don gyi 'brel pa sbyar bas rigs pa'i 'brel par sbyar ba de ni re zhig bla ma dam pa sangs rgyas bcom ldan 'das kyi 'byung ba'i rgyu bstan pa yin no / /
da ni bstan bcos mdzad pa'i 'byung ba'i rgyu bstan par bya ste /
de'i phyir slob dpon gyis kyang de bzhin gshegs pa'i tshul skye ba med pa la sogs pa'i tshig gis rab tu bstan pa /
ma nor ba de bzhin nyid thugs su chud nas dgyes pa'i shugs drag po yang dag par skyes pas ji ltar thugs su chud pa'i tshul gyis bcom ldan 'das la mngon par bstod de /
bstan bcos mdzad par bzhed nas thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas zhes bya ba smras so / /
tshig 'di'i bsdus pa'i don yang slob dpon gyi zhal snga nas kyis rgyu bstan pa dang /
'bras bu rang dang gzhan gyi don gyi mtshan nyid rnam pa gnyis bstan pa yin no / /
yan lag gi don du slob dpon gyis kyang sngon mos pas spyod pa'i sa la gnas pa na lhag pa'i bsam pa rnam par dag pa'i sa 'thob pa'i rgyu ci zhig thugs su chud nas /
'bras bu rang gi don gyi mtshan nyid byang chub sems dpa'i sa dang po rab tu dga' ba brnyes te /
'bras bu gzhan gyi don gyi mtshan nyid skye bo rjes su dpag pa gtsor 'dzin cing khong du chud par 'dod pas rtogs par bzhed nas bstan bcos mdzad ce na /
slob dpon gyi zhal snga nas kyis rgyu ni de bzhin gshegs pa'i tshul skye ba med pa la sogs pa'i tshig gis rab tu bstan pa'o / /
ma nor ba de bzhin nyid thugs su chud nas zhes bya bas bstan to / /
'bras bu rang gi don gyi mtshan nyid ni dgyes pa'i shugs drag po yang dag par skyes pa /
ji ltar thugs su chud pa'i tshul gyis bcom ldan 'das la mngon par bstod do / /
bstan bcos mdzad par bzhed nas zhes bya ba bstan to / /
'bras bu gzhan gyi don gyi mtshan nyid ni thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas zhes bya bas bstan te /
de ni don gyi 'brel pa yin no / /
de la don gyi 'brel par sbyar ba ni 'di yin te /
slob dpon gyi zhal snga nas kyis kyang /
de bzhin gshegs pa'i tshul skye ba med pa la sogs pa'i tshig gis rab tu bstan pa /
ma nor ba de bzhin nyid thugs su chud pa'i rgyu des 'bras bu rang gi don gyi mtshan nyid byang chub sems dpa'i sa rab tu dga' ba brnyes pas ji ltar thugs su chud pa'i tshul gyis bcom ldan 'das la mngon par bstod de /
bstan bcos mdzad par bzhed nas /
'bras bu gzhan gyi don gyi mtshan nyid thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas bstan bcos mdzad de /
slob dpon gyi zhal snga nas kyang 'byung ba'i rgyu ni de lta bu yin no zhes don gyi 'brel ba sbyar bas rigs pa'i 'brel ba sbyar bar blta'o / /
da ni yi ge'i don bshad par bya ste /
slob dpon zhes bya ba ni mtho ris dang /
thar pa thob par byed pa'i cho ga rtogs shing khong du chud pa'i slob dpon no / /
yang na de thob par byed pa lam gyi cho ga la rnam par gnas pa'i slob dpon no / /
yang na mngon du ldang ba dang phyag 'tshal ba la sogs pa spyod lam gyis chos 'dul ba'i cho ga rtogs shing de la gnas pas slob dpon no / /
yang na 'dod chags la sogs pa nyon mongs pa'i spong ba 'dul ba'i cho ga rtogs shing de thob pas slob dpon no / /
yang na gzhan dag mtho ris dang thar pa thob par byed pa dang /
spyod lam las byung ba dang /
nyon mongs pa 'dul ba zhes bya ba'i cho ga gsum la sbyor bar byed pas slob dpon no / /
kyang zhes bya ba'i sgra ni bcom ldan 'das nyag gcig thugs rjes sems can gyi don la sbyor bar mdzad pa 'ba' zhig tu ma zad de /
'di ltar slob dpon gyi zhal snga nas kyis kyang thugs rjes sems can gyi don la sbyor bar mdzad do zhes bya bar sbyar ro / /
slob dpon gyis kyang sngon mos pas spyod pa'i sa la gnas pa na lhag pa'i bsam pa rnam par dag pa'i sa thob pa'i rgyu ci zhig thugs su chud ce na /
de'i phyir de bzhin gshegs pa'i tshul zhes bya ba la sogs pa smras so / /
'dir yang de bzhin gshegs pa'i tshul zhes bya ba ni khyad par gyi gzhi yin la /
skye ba med pa la sogs pa'i tshig gis rab tu bstan pa zhes bya ba dang /
ma nor ba de bzhin nyid ces bya ba de gnyis ni de'i khyad par yin no / /
de la lhag pa'i bsam pa rnam par dag pa'i sa 'thob pa'i rgyu 'di sus rab tu bstan gang zhig yin /
ci zhig gis rab tu bstan /
de'i khyad par gang yin zhe na /
de'i phyir de bzhin gshegs pa dang /
de'i tshul dang /
skye ba med pa la sogs pa'i tshig gis rab tu bstan par /
ma nor ba de bzhin nyid ces bya ba smras te /
go rims bzhin no / /
de sus rab tu bstan zhe na /
de'i phyir de bzhin gshegs pa zhes bya ba smras so / /
ci'i phyir de bzhin gshegs pa zhes bya zhe na /
gang gi phyir des de bzhin thugs su chud pas /
de'i phyir de bzhin gshegs pa ste /
de bzhin zhes bya ba de gang yin zhe na /
mya ngan las 'das pa'o / /
de ni mi bslu ba'i phyir de bzhin zhes bya ste /
bcom ldan 'das kyis dge slong bden pa'i mchog ni 'di yin te /
'di lta ste mi bslu ba'i chos can mya ngan las 'das pa'o zhes ji skad gsungs pa lta bu'o / /
gshegs pa zhes bya ba ni thugs su chud pa zhes bya ba'i tha tshig ste /
dper na 'jig rten na smra ba po dag mi 'di ni khong du chud pa dang ldan pa yin no zhes zer ba lta bu'o / /
de'i phyir des mya ngan las 'das pa thugs su chud cing shin tu rtogs pa dang /
mngon par rdzogs par sangs rgyas pas na de bzhin gshegs pa zhes bya'o / /
yang na de bzhin zhes bya ba ni rnam par thar pa'i sgo gsum po stong pa nyid dang /
mtshan ma med pa dang /
smon pa med pa dag go / /
gshegs pa zhes bya ba ni des de dag rnam pa thams cad du thugs su chud pa ste de'i phyir de bzhin gshegs pa'o / /
yang na de bzhin zhes bya ba ni 'phags pa'i bden pa bzhi po dag go / /
gshegs pa zhes bya ba ni des de dag rnam pa thams cad du thugs su chud pa ste /
de'i phyir de bzhin gshegs pa'o / /
yang na de bzhin zhes bya ba ni /
byin gyi rlabs bzhi po bden pa dang gtong ba dang /
nye bar zhi ba dang /
shes rab ces bya ba dag go / /
gshegs pa zhes bya ba ni des de dag rnam pa thams cad du thugs su chud pa ste de'i phyir de bzhin gshegs pa'o / /
yang na de bzhin zhes bya ba ni sangs rgyas kyi chos thams cad do / /
gshegs pa zhes bya ba ni des de dag rnam pa thams cad du thugs su chud pa ste /
de'i phyir de bzhin gshegs pa'o / /
yang na de bzhin zhes bya ba ni pha rol tu phyin pa drug po dag go / /
gshegs pa zhes bya ba ni de dag gis yang dag par rdzogs pa'i sangs rgyas su gshegs pa ste de'i phyir de bzhin gshegs pa'o / /
yang na de bzhin zhes bya ba ni rab tu dga' ba zhes bya ba la sogs pa byang chub sems dpa'i sa bcu po dag go / /
gshegs pa zhes bya ba ni de dag gis /
yang dag par rdzogs pa'i sangs rgyas nyid du gshegs pa ste de'i phyir de bzhin gshegs pa'o / /
yang na de bzhin zhes bya ba ni 'di lta ste /
'phags pa'i lam yan lag brgyad pa'i de bzhin gyis so / /
gshegs pa zhes bya ba ni des yang dag par rdzogs pa'i sangs rgyas nyid du gshegs pa ste /
de'i phyir de bzhin gshegs pa'o / /
yang na de bzhin zhes bya ba ni bskal pa dpag tu med pa grangs med par bsod nams dang ye shes kyi tshogs mtha' yas pa nye bar bsags pa des so / /
gshegs pa zhes bya ba ni mngon par rdzogs par sangs rgyas pa ste /
de'i phyir de bzhin gshegs pa'o / /
yang na de bzhin zhes bya ba ni byang chub tu thugs bskyed nas mgo dang gos la me 'bar ba lta bu'i brtson 'grus kyis sangs rgyas kyi yon tan ma lus pa nye bar sgrub pa na ji ltar yun ring po nas yang dag par zhugs pa 'phags pa byams pa la sogs pa byang chub sems dpa' dag rgyab tu mdzad pa de ltar mngon par brtson pa'o / /
gshegs pa zhes bya ba ni dang por kho nar mngon par rdzogs par sangs rgyas pa ste /
de'i phyir de bzhin gshegs pa'o / /
yang na de bzhin zhes bya ba ni bskal pa grangs med pa gsum du phyi dang nang gi mgo dang lag pa dang rkang pa dang mig dang yan lag dam pa dang /
rus pa dang rkang dang lus yongs su gtong ba'i dka' ba mdzad pa 'bum phrag du ma dag mdzad pas /
ji ltar gzhan mu stegs byed nor lha dang /
lha chen po dang /
tshangs pa dang /
ser skya dang /
gzegs zan dang /
rkang mig dang /
'phel ba dang /
rgyal dpog gi bu la sogs pa mi 'ong ba de ltar ro / /
gshegs pa zhes bya ba ni mngon par rdzogs par sangs rgyas pa ste /
de'i phyir de bzhin gshegs pa'o / /
yang na de bzhin zhes bya ba ni ji ltar 'das pa'i de bzhin gshegs pa thams cad thugs brtse ba dang thugs rje dang byams pa'i thugs kyis 'gro ba mtha' dag la phan pa dang bde ba kho na'i phyir mngon par rdzogs par sangs rgyas pa de bzhin du'o / /
gshegs pa zhes bya ba ni bcom ldan 'das 'di yang mngon par rdzogs par sangs rgyas pa de de'i phyir de bzhin gshegs pa'o / /
yang na de bzhin zhes bya ba ni bsam gtan bzhi pa la brten nas skyes pa rdo rje lta bu'i ting nge 'dzin gyi stobs kyis srid pa'i rtse mo pa'i nyon mongs pa spong ba mdzad nas ji ltar phyi rol pa nyon mongs pa spong ba rab tu mi shes pa dag 'khor bar ldog par 'gyur ba de lta ma yin pa de bzhin du'o / /
gshegs pa zhes bya ba ni mya ngan las 'das pa'i grong khyer du gshegs pa ste /
de'i phyir de bzhin gshegs pa'o / /
yang na de bzhin zhes bya ba ni ji ltar de bzhin gshegs pa mar me mdzad la sogs pas sems can gyi khams skal ba dang ldan pa mtha' yas pa dag mya ngan las bzla bar mdzad nas mya ngan las 'das pa de bzhin du'o / /
gshegs pa zhes bya ba ni bcom ldan 'das 'di yang mya ngan las 'das par gyur pa ste /
de'i phyir de bzhin gshegs pa'o / /
yang na de bzhin zhes bya ba ni las kyi sgrib pa dang /
nyon mongs pa'i sgrib pa dang /
shes bya'i sgrib pa spong bar mdzad nas /
ji ltar gzhan mu stegs byed dag gis 'gro bar mi nus pa de ltar ro / /
gshegs pa zhes bya ba ni /
mya ngan las 'das par gyur pa ste /
de'i phyir de bzhin gshegs pa'o / /
yang na de bzhin zhes bya ba na las kyi sgrib pa dang /
nyon mongs pa'i sgrib pa dang /
shes bya'i sgrib pa spong bar mdzad nas /
ji ltar yang las dang nyon mongs pa'i dbang gis mi skye zhing /
shes bya la ye shes thogs pa mi mnga' bas de ltar ro / /
gshegs zhes bya ba ni mya ngan las 'das par gyur pa ste /
de'i phyir de bzhin gshegs pa'o / /
yang na de bzhin zhes bya ba ni las dang nyon mongs pa dang shes bya'i sgrib pa spong bar mdzad cing /
rnam par rtog pa dang spros pa thams cad kyang spong bar mdzad nas /
ji ltar yang las dang nyon mongs pa dang shes bya'i sgrib pa mi skye zhing rnam par rtog pa dang spros pa mi 'byung ba de ltar ro / /
gshegs pa zhes bya ba ni mya ngan las 'das par gyur pa ste /
de'i phyir de bzhin gshegs pa'o / /
yang na de bzhin zhes bya ba ni de bzhin nyid do / /
gshegs pa zhes bya ba ni thob pa med par thob pa ste /
de'i phyir de bzhin gshegs pa'o / /
yang na de bzhin zhes bya ba ni de bzhin nyid do / /
gshegs pa zhes bya ba ni rtogs pa ste /
de'i phyir de bzhin gshegs pa'o / /
yang na de bzhin zhes bya ba ni de bzhin nyid do / /
gshegs pa zhes bya ba ni gsungs pa ste /
de'i phyir de bzhin gshegs pa ste /
dper na sa'i steng na sgrogs pas sa steng sgrogs zhes bya ba dang 'dra'o / /
yang na de bzhin zhes bya ba ni 'jig rten pa dang 'jig rten las 'das pa'i chos thams cad dang kun rdzob dang don dam pa'i bden pa gnyis thugs su chud pas dmigs pa dang dmigs su med pa'i mtshan nyid ji lta ba bzhin du'o / /
gshegs pa zhes bya ba ni gsungs pa ste /
de'i phyir de bzhin gshegs pa'o / /
yang na de bzhin zhes bya ba ni ngar 'dzin pa dang /
bdag gir 'dzin pa dang /
sgrib pa dang rnam par rtog pa dang /
spros pa thams cad kyi rgyu las byung ba 'khor ba'i sdug bsngal gyi dra ba thams cad drungs dbyung bar mdzad de /
yon tan rin po che mi zad pa'i gter bla na med pa bsam gyis mi khyab pa rmad du byung ba ma lus pa nye bar sgrub pa mdzad nas /
ji ltar bcom ldan 'das de 'khor ba ji srid pa'i bar du 'jig rten gyi khams skal ba dang ldan pa rab 'byam ma lus pa dag tu rnam par rtog pa'i rtsol ba mi mnga' bar sngon gyi smon lam gyi shugs kyis dga' ldan gyi gnas na bzhugs pa dang /
'pho ba dang /
'jug pa dang /
lhums na zhugs pa dang /
bltams pa dang /
gzhon nu rol pa dang /
btsun mo'i 'khor nye bar bsten pa dang /
mngon par 'byung ba dang /
dka' ba spyod pa dang /
byang chub kyi snying por gshegs pa dang /
bdud btul ba dang /
mngon par byang chub pa dang /
chos kyi 'khor lo bskor ba dang /
yongs su mya ngan las 'das pa chen po la sogs pa'i mdzad pa gzhal du med pa la 'jug pa de ltar ro / /
gshegs pa zhes bya ba ni skye ba dang 'gag pa med pa'i chos kyi sku zhes bya ba'i mya ngan las 'das pa brnyes par gyur pa ste de'i phyir de bzhin gshegs pa'o / /
yang na bcom ldan 'das nyid kyis 'phags pa phyir mi ldog pa'i 'khor lo'i mdo las /
ji ltar byis pas rnam brtags pa / /
de ltar byang chub mi rnyed de / /
chos kun rnyed pa med pas na / /
de phyir de bzhin gshegs zhes bya / /
zhes nges pa'i tshig ji skad bka' stsal pa lta bu'o / /
nyen pa'i skye bo spobs pa bskyed pa'i phyir de bzhin gshegs pa'i sgra bye brag tu rtogs par bya ba byas te rgya cher ni mi dgos so / /
lhag pa'i bsam pa rnam par dag pa'i sa 'thob pa'i rgyu de gang zhig yin zhe na /
de'i phyir de bzhin gshegs pa'i tshul zhes bya ba smras so / /
de la de bzhin gshegs pa'i zhes bya ba ni de bzhin gshegs pas rab tu bstan pa 'am /
de bzhin gshegs pa yin pas na /
de bzhin gshegs pa'i zhes bya'o / /
tshul zhes bya ba ni de bzhin gshegs pas rab tu bstan pa'am / /
de bzhin gshegs pa'i gang yin pa de nyid tshul te /
gang gis chos thams cad dmigs su med par khrid par byed pa 'am /
gang gis gzhan gyi rgyud la don khrid par byed pa'o / /
yang na gang gis bsod nams dang ye shes kyi tshogs gzhal du med pa nye bar bsags pa'i 'jig rten 'khor ba'i btson ra nas bsgral te /
bsam pa thams cad yongs su rdzogs par byed pa'i yid bzhin gyi nor bu rin po che lta bur khrid par byed pa de ni tshul lo / /
de ci zhig gis rab tu bstan zhe na /
de'i phyir skye ba med pa la sogs pa'i tshig gis rab tu bstan pa zhes bya ba smras so / /
de la skye ba med pa la sogs pa'i tshig gis zhes bya ba ni skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa zhes ji skad sngar bstan pa'i tshig de dag gis so / /
rab tu bstan pa zhes bya ba la /
rab tu zhes bya ba ni sems can skal ba dang ldan pa'i phyir ram mchog tu'o / /
bstan pa zhes bya ba ni phye ba 'am bzhag pa'o / /
de bzhin gshegs pa'i tshul de skye ba med pa la sogs pa'i tshig gis rab tu bstan pa 'ba' zhig tu yang ma zad de /
'di ltar de ni ma nor ba de bzhin nyid kyang yin te /
ma nor ba de bzhin nyid ces bya ba ni phyin ci ma log pa'i rnam pa nyid do / /
'di la kha cig 'di skad ces /
gal te de bzhin gshegs pa'i tshul skye ba med pa la sogs pa'i tshig gis rab tu bstan pa de la nor ba yang yod na ni de'i tshe de la 'khrul pa yod pas ma nor ba de bzhin nyid ces bya ba'i khyad par gzhan yang bstan par bya dgos pa zhig na /
khyad par gyi gzhi de bzhin gshegs pa'i tshul zhes bya ba skye ba med pa la sogs pa'i tshig gis rab tu bstan pa zhes bya ba'i khyad par gyis mtshon pa de la nor ba med pa sngon bzhin du ci'i phyir ma nor ba de bzhin nyid ces bya ba'i khyad par gzhan gyis mtshon par byed ces zer na /
de la 'di skad ces brjod par bya'o / /
kha cig gis 'di nor ba'i rnam par rtogs te /
dngos po rnams ji ltar byis pa'i rnam par shes pas gzung ba kun brtags pa'i bdag nyid kyis ni stong la /
'phags pa'i ye shes kyi spyod yul yongs su grub pa'i bdag nyid kyis ni mi stong ngo zhes zer ba dag gis ni nor ba'i rnam par rtogs pa yin no / /
gal te de ci'i phyir nor ba'i rnam par rtogs pa yin zhe na /
'di ltar bcom ldan 'das kyis 'phags pa lang kar gshegs pa'i mdo las /
ji ltar 'phags pas rnam brtags ltar / /
dngos po rnams kyi dngos nyid med / /
ji ltar byis pas rnam brtags ltar / /
dngos rnams yod pa kho na yin / /
zhes gsungs pa dang /
'phags pa shes rab kyi pha rol tu phyin pa las kyang /
bcom ldan 'das la tshe dang ldan pa rab 'byor gyis zhus pa /
bcom ldan 'das kyis chos gang mngon par rdzogs par sangs rgyas pa'i chos de ci lags /
'jig rten gyi tha snyad du mngon par rdzogs par sangs rgyas sam /
'on te don dam par mngon par rdzogs par sangs rgyas /
bcom ldan 'das kyis bka' stsal pa /
rab 'byor de bzhin gshegs pas chos 'di mngon par rdzogs par sangs rgyas so zhes bya ba ni 'jig rten gyi tha snyad du brjod par zad kyi /
de la chos 'dis chos 'di mngon par rdzogs par sangs rgyas pa zhes bya ba 'ga' yang dmigs su med do / /
de ci'i phyir zhe na /
rab 'byor chos 'dis chos 'di mngon par rdzogs par sangs rgyas pa zhes bya ba de ni dmigs pa yin te /
gnyis las 'thob pa dang mngon par rtogs pa 'ga' yang med cing gnyis med pa'i phyir ro zhes gsungs pa dang /
yang de nyid las rab 'byor de bzhin gshegs pas don dam par spyan lnga po de dag gis ma dmigs pa gang yin pa de la mi gti mug can sangs rgyas la skur pa 'debs pa dag dngos po dmigs par bya ba de gang yin snyam du sems so zhes gsungs pa'i phyir ro / /
nor ba dang ma nor bar rtogs pa ni 'grel pa byed pa nyid kyis mya ngan las 'das pa brtag pa'i skabs su byas pa ltar blta bar bya'o / /
da ni skabs nyid brjod par bya ste /
de bzhin gshegs pa'i tshul skye ba med pa la sogs pa'i tshig gis rab tu bstan pa ma nor ba de bzhin nyid thugs su chud nas zhes bya ba ni byang chub sems dpa'i sa dang po rab tu dga' ba brnyes nas zhes bya ba'i tha tshig ste /
de ltar yang 'phags pa lang kar gshegs pa'i mdo las /
bde gshegs mya ngan 'das 'og tu / /
tshul rnams 'dzin par 'gyur ba de / /
dus dag 'das nas 'byung ba ni / /
blo gros chen po khyod shes byos / /
lho phyogs b+he ta'i yul du ni / /
dge slong dpal ldan cher grags pa / /
de ming klu zhes bod pa ste / /
yod dang med pa'i phyogs 'jig pa / /
nga yi theg pa 'jig rten du / /
bla med theg pa rab bshad nas / /
rab tu dga' ba'i sa bsgrubs te / /
bde ba can du de 'gro'o / /
zhes ji skad gsungs pa dang / /
slob dpon gyis shes rab kyi pha rol tu phyin pa klog pa na byang chub sems dpa'i sa dang po rab tu dga' ba brnyes so zhes grags pa las shes par bya'o / /
de la thugs su chud nas zhes bya ba ni mngon par rtogs nas te /
byang chub sems dpa'i sa dang po rab tu dga' ba la gnas par gyur nas zhes bya ba'i tha tshig go / /
de ltar yang 'phags pa byang chub sems dpa' sa bcu'i mdo las /
gnas gang yod pa dang /
gang gi phyir dang /
gzhi gang yin pa dang /
ji 'dra ba'i sems skye bas sa dang po la gnas par gyur pa de ni gnas pa yin te /
de la re zhig gnas gang yod na sems de skye ba de ni kye rgyal ba'i sras dag /
de la sems can dge ba'i rtsa ba shin tu bsags pa /
tshogs shin tu bsags pa /
spyad pa shin tu spyad pa /
sangs rgyas byung ba la shin tu bsnyen bkur byas pa /
chos dkar po shin tu bsdus pa /
dge ba'i bshes gnyen gyis shin tu bzung ba /
bsam pa shin tu rnam par dag pa /
lhag pa'i bsam pa rgya chen po dang ldan pa /
mos pa rgya chen po dang ldan pa /
snying brtse ba dang snying rje mngon du gyur pa zhes gsungs pa yin no / /
gang gi phyir sems de skye ba de ni sangs rgyas kyi ye shes la mngon par 'dod par bya ba'i phyir dang /
stobs bcu'i stobs thob par bya ba'i phyir dang /
mi 'jigs pa chen po thob par bya ba'i phyir dang /
sangs rgyas kyi chos mnyam pa nyid thob par bya ba'i phyir dang /
'gro ba thams cad yongs su bskyab par bya ba'i phyir dang /
snying brtse ba dang /
snying rje chen po rnam par dag par bya ba'i phyir dang /
phyogs bcu ma lus par shes pa thob par bya ba'i phyir dang /
sangs rgyas kyi zhing thams cad thogs pa med par yongs su sbyong bar bya ba'i phyir dang /
dus gsum skad cig gcig gis khong du chud par bya ba'i phyir dang /
chos kyi 'khor lo chen po rab tu bskor ba la 'jigs pa med par bya ba'i phyir byang chub sems dpa' rnams kyi sems de skye bar 'gyur te /
zhes gsungs pa yin no / /
gzhi gang las sems de skye bar 'gyur ba de ni snying rje chen po sngon du 'gro ba shes rab dang /
ye shes kyi dbang du gyur pa thabs mkhas pas yongs su bzung ba /
bsam pa dang lhag pa'i bsam pas rab tu bstan pa /
de bzhin gshegs pa'i stobs dpag tu med pa dang ldan pa /
snying stobs kyi stobs dang /
blo'i stobs kyis shin tu rnam par phye ba rnam par 'byed pa dang ldan pa /
rang byung gi ye shes dang mthun pa /
sangs rgyas kyi chos thams cad la shes rab dang ye shes kyi gdams ngag yang dag par tshol ba /
chos kyi dbyings kyis klas pa dang ldan pa /
nam mkha'i khams ltar gnas shing phyi ma'i mtha'i mur thug pa las sems de skye bar 'gyur te zhes gsungs pa yin no / /
ji 'dra ba'i sems de skye bar 'gyur ba de ni sems skye ba de skyes ma thag tu byang chub sems dpa' byis pa so so skye bo'i sa las shin tu 'das pa yin /
byang chub sems dpa'i skyon med par zhugs pa yin /
de bzhin gshegs pa'i rigs su skyes pa yin /
man ngag brjod pas kha na ma tho ba med pa yin /
'jig rten gyi 'gro ba thams cad las phyir log pa yin /
'jig rten las 'das pa'i 'gro bar zhugs pa yin /
byang chub sems dpa'i chos nyid la gnas pa yin /
byang chub sems dpa'i gnas la rab tu gnas pa yin /
dus gsum mnyam pa nyid du rtogs pa yin /
de bzhin gshegs pa'i rigs su nges shing rdzogs pa'i byang chub la gzhol ba yin te /
kye rgyal ba'i sras dag chos 'di lta bu la gnas pa'i byang chub sems dpa' ni byang chub sems dpa'i sa rab tu dga' ba la mi g.yo ba'i tshul gyis gnas pa yin no zhes gsungs pa yin no / /
slob dpon gyi zhal snga nas chos de lta bu la gnas shing byang chub sems dpa'i sa rab tu dga' ba la mi g.yo ba'i tshul gyis rab tu gnas par gyur pa ni de bzhin gshegs pa'i tshul skye ba med pa la sogs pa'i tshig gis rab tu bstan pa /
ma nor ba de bzhin nyid thugs su chud nas zhes bya bas bstan pa yin no / /
de ni slob dpon gyi zhal snga nas kyis rgyu bstan pa yin no // //
bam po gsum pa /
de ltar slob dpon gyi zhal snga nas /
sngon mos pas spyod pa'i sa la gnas pa na /
lhag pa'i bsam pa rnam par dag pa'i sa 'thob pa'i rgyu de lta bu thugs su chud pas /
'bras bu rang gi don gyi mtshan nyid ci zhig brnyes she na /
de'i phyir dgyes pa'i shugs drag po yang dag par skyes pas ji ltar thugs su chud pa'i tshul gyis bcom ldan 'das la mngon par bstod de /
bstan bcos mdzad par bzhed nas zhes bya ba smras so / /
de la dgyes pa'i shugs drag po yang dag par skyes pas zhes bya ba ni 'bras bu rang gi don gyi mtshan nyid brnyes pa dngos bstan la /
ji ltar thugs su chud pa'i tshul gyis bcom ldan 'das la mngon par bstod de zhes bya bas ni bdag nyid kyi sangs rgyas kyi chos yongs su smin par bya ba'i phyir ji ltar thugs su chud pa'i tshul gyis bcom ldan 'das la mngon par bstod par mdzad nas /
'bras bu rang gi don gyi mtshan nyid de brnyes pa bye brag tu bstan to / /
bstan bcos mdzad par bzhed nas zhes bya ba ni phyi rol gyi sems can yongs su smin par bya ba'i phyir bstan bcos mdzad par bzhed pas /
'bras bu rang gi don gyi mtshan nyid de brnyes pa bye brag tu bstan to / /
de la dgyes pa'i shugs drag po yang dag par skyes pas zhes bya ba ni byang chub sems dpa'i sa dang po rab tu dga' ba brnyes pa zhes bya ba'i tha tshig go / /
de la dgyes pa'i shugs zhes bya ba ni mchog tu dga' ba mang bas rab tu dga' ba dang /
dmigs pas rab tu dga' ba'i shugs so / /
drag po zhes bya ba ni chen po'o / /
yang dag par skyes pas zhes bya ba ni phyis kyang 'bral bar mi 'gyur ba skyes pa'o / /
de ltar na slob dpon gang la byang chub sems dpa'i sa dang po rab tu dga' ba brnyes pas dgyes pa'i shugs drag po yang dag par brnyes pa mnga' ba de ni dgyes pa'i shugs drag po yang dag par skyes pa ste des so / /
de ltar yang 'phags pa byang chub sems dpa' sa bcu'i mdo las /
mchog tu dga' ba mang bas rab tu dga' ba dang /
dmigs pas rab tu dga' ba yin te /
de la re zhig mchog tu dga' ba mang bas rab tu dga' ba ni /
kye rgyal ba'i sras dag de la byang chub sems dpa'i sa rab tu dga' ba la gnas pa'i byang chub sems dpa' ni mchog tu dga' ba mang ba yin te /
dang ba mang ba yin /
dga' ba mang ba yin /
rangs pa mang ba yin /
mgu ba mang ba yin /
dga' rlabs mang ba yin /
spros pa mang ba yin /
mi 'khrug pa mang ba yin /
rnam par 'tshe ba med pa mang ba yin /
khro ba med pa mang ba yin no zhes gsungs pa yin no / /
dmigs pas rab tu dga' ba ni rnam pa gnyis te /
ma 'ongs pa na thob par bya ba dang /
da ltar byung ba na thob pa'i dmigs pas rab tu dga' ba'o / /
de la ma 'ongs pa na thob par bya ba'i dmigs pas rab tu dga' ba ni /
kye rgyal ba'i sras dag de ltar byang chub sems dpa'i sa rab tu dga' ba la gnas pa'i byang chub sems dpa' ni sangs rgyas bcom ldan 'das rnams dang /
sangs rgyas kyi chos rnams dang /
byang chub sems dpa' rnams dang /
byang chub sems dpa'i spyod pa rnams dang /
pha rol tu phyin pa rnam par dag pa dang /
byang chub sems dpa'i sa'i khyad par dang /
byang chub sems dpa'i mi 'phrogs pa nyid dang /
de bzhin gshegs pa'i gdams ngag dang /
rjes su bstan pa dang /
sems can gyi don yang dag par thob par byed pa dang /
de bzhin gshegs pa'i ye shes la 'jug pa'i sbyor ba rjes su dran zhing rab tu dga' ba yin no zhes gsungs pa yin no / /
da ltar byung ba na thob pa'i dmigs pas rab tu dga' ba ni phyir zhing mchog tu dga' ba dang ldan pa yin te /
bdag ni 'gro ba thams cad kyi yul las phyir log go / /
bdag ni sangs rgyas dang nye ba la zhugs so / /
bdag ni byis pa so so'i skye bo'i sa las ring du gyur to / /
bdag ni ye shes kyi sa dang nye bar gyur to / /
bdag ni ngan song ngan 'gro log par ltung ba thams cad kyi rgyun chad pa'o / /
bdag ni sems can thams cad kyi ston par gyur to / /
bdag ni de bzhin gshegs pa rnams mthong ba dang /
nye bar gyur to / /
bdag ni sangs rgyas kyi yul la yang dag par byung ngo / /
bdag ni byang chub sems dpa' thams cad kyi mnyam pa nyid dang ldan par gyur to / /
bdag ni 'jigs pa dang /
dngang ba dang /
bag tsha ba dang bral lo zhes mchog tu dga' ba skyed do zhes gsungs pa yin no / /
ji ltar thugs su chud pa'i tshul gyis bcom ldan 'das la mngon par bstod de zhes bya ba ni de ltar dgyes pa'i shugs drag po yang dag par skyes pas bdag nyid kyi sangs rgyas kyi chos yongs su smin par bya ba'i phyir /
ji ltar thugs su chud pa'i tshul gyis bcom ldan 'das la mngon par bstod par mdzad do zhes bya bar sbyar ro / /
de la ji ltar thugs su chud pa'i tshul gyis zhes bya ba ni de bzhin gshegs pa'i tshul gang kho na thugs su chud pa de kho na dang /
ji ltar thugs su chud pa de kho nas te skye ba med pa la sogs pa'i tshig gis rab tu bstan pa /
ma nor ba'i de bzhin nyid thugs su chud pa'i tshul gyis so / /
bcom ldan 'das la mngon par bstod de zhes bya ba ni /
gang gis rten cing 'brel par 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes 'og nas 'byung ba'i tshigs su bcad pa gnyis po de dag gis mngon par bstod de'o / /
ci'i phyir bcom ldan 'das la mngon par bstod pa mdzad ce na /
de'i phyir bstan bcos mdzad par bzhed nas zhes bya ba smras te /
'dis ni phyi rol gyi sems can yongs su smin par bya ba'i phyir bstan bcos mdzad par bzhed do zhes bya bar sbyar ro / /
de la bstan bcos zhes bya ba'i tshig gi don ni snga ma bzhin no / /
mdzad par bzhed nas zhes bya ba ni phrin las su brtsams par bzhed nas so / /
bstan bcos mdzad par bzhed pa ci'i phyir dang por bcom ldan 'das la mngon par bstod par mdzad ce na /
'di ltar phyi rol gyi sems can yongs su smin par bya ba'i phyir bstan bcos mdzad par bzhed pa na /
bdag nyid kyi sangs rgyas kyi chos yongs su smin par bya ba'i phyir dang por lha yid du 'ong ba la mngon par bstod cing phyag 'tshal na /
bdag nyid kyi sangs rgyas kyi chos yongs su smin pas brtsams pa de 'grub cing phyi rol gyi sems can yongs su smin par 'gyur ba'i phyir ro / /
de ltar slob dpon gyi zhal snga nas kyis byang chub sems dpa'i sa dang po rab tu dga' ba brnyes shing /
bdag nyid kyi sangs rgyas kyi chos yongs su smin par bya ba dang /
phyi rol gyi sems can yongs su smin par bya ba'i thabs dang ldan par gyur pa ni 'bras bu rang gi don gyi mtshan nyid yin no / /
de ni slob dpon gyi zhal snga nas kyi 'bras bu rang gi don gyi mtshan nyid bstan pa yin no / /
de ltar 'bras bu rang gi don gyi mtshan nyid byang chub sems dpa'i sa dang po rab tu dga' ba brnyes shing /
bdag nyid kyi sangs rgyas kyi chos yongs su smin par bya ba dang /
phyi rol gyi sems can yongs su smin par bya ba'i thabs dang ldan par gyur nas /
'bras bu gzhan gyi don gyi mtshan nyid ci zhig mdzad ce na /
de'i phyir thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas zhes bya ba smras so / /
de la thugs rje nyid kyi chus brlan pa'i thugs mnga' bas zhes bya bas ni 'bras bu gzhan gyi don gyi mtshan nyid bstan bcos mdzad pa'i rgyu bstan la /
skye bo rjes su dpag pa gtsor 'dzin cing khong du chud par 'dod pas zhes bya bas ni 'bras bu gzhan gyi don gyi mtshan nyid bstan bcos mdzad pa de gang la phan gdags pa'i phyir mdzad pa'i yul bstan to / /
rtogs par bzhed nas zhes bya bas ni 'bras bu gzhan gyi don gyi mtshan nyid bstan bcos mdzad pa dngos bstan to / /
de la ci'i phyir bstan bcos mdzad ce na /
de'i phyir thugs rje nyid kyi chus brlan pa'i thugs mnga' bas zhes bya ba smras te /
slob dpon gyi zhal snga nas thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas bstan bcos mdzad kyi /
zang zing dang bcas pa'i sems kyis rnyed pa dang bkur sti'i phyir ni ma yin no zhes bya bar sbyar ro / /
de la thugs rje nyid ces bya ba la thugs rje'i dngos po ni thugs rje nyid do / /
thugs rje nyid kyi chu zhes bya ba ni thugs rje nyid chu dang 'dra bas thugs rje nyid kyi chu ste des so / /
brlan pa zhes bya ba ni thugs rje nyid kyi chus gsher ba dang bangs pa dang khyad par gyur pa'o / /
thugs mnga' bas zhes bya ba ni slob dpon gang la thugs rje nyid kyi chus brlan pa'i thugs mnga' ba de ni thugs rje nyid kyi chus brlan pa'i thugs mnga' ba ste nges so / /
gang la phan gdags pa'i phyir bstan bcos brtsam pa mdzad ce na /
de'i phyir skye bo rjes su dpag pa gtsor 'dzin cing khong du chud par 'dod pas zhes bya ba smras te /
skye bo rjes su dpag pa gtsor 'dzin cing khong du chud par 'dod pas rtogs par bya zhing de la phan gdags pa'i phyir bstan bcos brtsams so zhes bya bar sbyar ro / /
de la skye bo rjes su dpag pa gtsor 'dzin cing khong du chud par 'dod pas zhes bya ba la skye bo zhes bya ba ni las dang nyon mongs pa dag gis bskyed par bya ba yin pas skye bo'o / /
rjes su dpag pa gtsor 'dzin cing zhes bya ba ni rjes su dpag pa la mos shing zhes bya ba'i tha tshig go / /
khong du chud par 'dod pas zhes bya ba ni dbu ma'i bstan bcos 'di khong du chud pa dang shes par 'dod pas so /
de ltar na skye bo gang la rjes su dpag pa la mos pa dang dbu ma'i bstan bcos 'di khong du chud pa dang shes par 'dod pa yod pa de ni skye bo rjes su dpag pa gtsor 'dzin cing khong du chud par 'dod pas te nges so / /
'di la gang zag bzhi yod de /
mgo smos pas go ba dang /
rnam par spros nas go ba dang /
bkri dgos pa dang /
tshig lhur len pa'o / /
de la mgo smos pas go ba ni mgo smos shing glengs pa tsam gyis don go ba gang yin pa'o / /
rnam par spros nas go ba ni rnam par spros shing rgyas par bshad na don go ba gang yin pa'o / /
bkri dgos pa ni bsdu ba byas pa'i don gsal ba yang mi go zhing mtshon ma pas 'di ltar gyis shig ces byas kyang mi shes pa /
bya bas khrid pa na don go ba long ba dang 'on pa lta bu gang yin pa'o / /
tshig lhur len pa ni rnam pa thams cad du don mi go zhing tshig la 'chel pa gang yin pa ste /
'phags pa lang kar gshegs pa'i mdo las / /
ji ltar byis pa mdzub mo'i rtser / /
'dzin cing zla ba mi mthong ba / /
de bzhin yi ger bzhed pa yis / /
nga yi de bzhin nyid mi mthong / /
zhes ji skad gsungs pa lta bu'o / /
de la mgo smos pas go ba dang /
rnam par spros nas go ba dang /
bkri dgos pa gsum ni thar pa'i skal ba yod pa yin no / /
tshig lhur len pa ni tshe de la thar pa'i skal ba med pas bcom ldan 'das kyang de la chos ston par mi mdzad de /
'di ltar sangs rgyas bcom ldan 'das rnams ni chos ston pa 'bras bu med pa ma yin pa'i phyir ro / /
gang zag bzhi po de dag ni rta bzhi dang 'dra bar shes par bya ste /
'di lta ste dper na /
rta la la kha lo'i bsam pa shes nas rgyug pa dang /
rta la la lcag gi grib ma mthong nas rgyug pa dang /
rta la la lcag gis btab nas rgyug pa dang /
rta skyon chags pa la lcag gis gzhus kyang rgyug tu mi btub pa dang 'dra bar /
gang zag mgo smos pas go ba ni sangs rgyas bcom ldan 'das skyes bu gdul ba'i kha lo bsgyur ba /
bla na med pa chen pos nges par 'byung ba bstan pa thos nas srid pa gsum gyi btson ra nas nges par 'byung ste /
dper na 'phags pa kun shes kauN+Di n+ya lta bu ste /
'dod pa'i ro myang ba rig pa'i phyir dang /
'dod pa'i nyes dmigs rig pa'i phyir ro / /
de la 'dod pa'i ro myang ba zhes bya ba ni /
'dod pa rnams ni ro myang ba'i mnog chung ba ste /
ral gri'i so la sbrang rtsi'i thigs pas bskus pa la lces bldags pa lta bu yin no / /
'dod pa rnams kyi nyes dmigs zhes bya ba ni mdor bsdu na nyes pa mang ba ste /
'di lta ste /
'dod pa rnams ni sdug bsngal mang po dang ldan pa dang /
'khrug pa mang po dang ldan pa yin no / /
rgyas par ni 'dod pa rnams ni ro myang ba chung ba'i don gyis rus pa'i keng rus lta bu dang /
'dod pa rnams ni mang po dang thun mong ba'i don gyis sha'i kham tshad lta bu dang /
'dod pa rnams ni yun thung ba'i don gyis rtswa'i sgron ma lta bu dang /
'dod pa rnams ni yongs su gdung ba che ba'i don gyis me mdag gi rlubs lta bu dang /
'dod pa rnams ni yun mi ring bar gnas pa'i don gyis chung ba dang /
'dod pa rnams ni re zhig pa'i don gyis brnyan po lta bu dang /
'dod pa rnams ni bcag nas rtog pa'i don gyis shing ljon pa'i rtse mo'i 'bras bu lta bu dang /
'dod pa rnams ni lhag par gcod pa'i don gyis ral gri'i so lta bu dang /
'dod pa rnams ni nges par 'bigs pa'i don gyis mdung thung gi gsal shing lta bu dang /
'dod pa rnams ni 'jig pa dang bcas pa'i don gyis sbrul gyi mgo lta bu dang /
'dod pa rnams ni bsdu ba dang bsrung dka' ba'i don gyis 'bab chu'i ngogs lta bu dang /
'dod pa rnams ni byis pa 'drid pa'i don gyis sgyu ma lta bu dang /
'dod pa rnams ni mig gis mi rtsol ba'i don gyis mun pa lta bu dang /
'dod pa rnams ni dge ba'i bar chad byed pa'i don gyis lam 'gog pa lta bu dang /
'dod pa rnams ni dran pa nyams par byed pa'i don gyis rmongs par byed pa dang /
'dod pa rnams ni chags pa'i don gyis 'ching ba dang /
'dod pa rnams ni skrod pa'i don gyis slu bar byed pa dang /
'dod pa rnams ni yon tan 'phrog pa'i don gyis chom rkun pa lta bu dang /
'dod pa rnams ni 'thab krol bskyed pa'i don gyis sha khon can lta bu dang /
'dod pa rnams ni nyam thag par byed pa'i don gyis sdug bsngal ba yin no zhes bya ba 'di ni nyes dmigs yin no / /
nges par 'byung ba ni mi rtag pa dang sdug bsngal ba dang /
stong pa dang bdag med par bstan pa ste /
de ltar yang kauN+Di n+ya mig mi rtag pa yin nam /
bcom ldan 'das lags so zhes ji skad gsungs pa lta bu'o / /
gang zag rnam par spros nas go ba ni mdor bstan pa dang /
rgyas par bshad pa rnam par dbye ba las nyes dmigs mthong bas nges par 'byung ba bstan pa thos nas nges par 'byung ba ste /
ro myang ba chung bar rig pa'i phyir dang /
nyes dmigs che bar rig pa'i phyir dang /
nges par 'byung ba ma rig pa'i phyir ro / /
gang zag bkri dgos pa ni ro myang ba chung bar bstan pa dang /
nyes dmigs che bar bstan pa dang /
nges par 'byung ba bstan pa thos nas nges par 'byung ste /
'dod pa rnams la lhag par chags pa'i phyir dang /
ro myang ba chung bar ma rig pa'i phyir dang /
nyes dmigs che bar ma rig pa'i phyir dang /
nges par 'byung ba ma rig pa'i phyir ro / /
'dir skye bo rjes su dpag pa gtsor 'dzin cing khong du chud par 'dod pas zhes bya ba ni gang zag mgo smos pas go ba yin par shes par bya ste /
'di ltar chos dang chos can bsdus pa'i phyogs tsam zhig thos pa kho nas rang nyid kyi phyogs kyi chos dang /
dpe yang rjes su dpogs shing mngon du rtogs par nus pa dang /
phyogs kyi chos thob pa tsam gyis rang nyid kyi phyogs dang dpe yang mngon du rtogs par nus pa dang dpe thos pa tsam gyis rang nyid kyis gtan tshigs dang dam bcas pa yang mngon du rtogs par nus pa'i phyir te /
des ni 'bras bu gzhan gyi don gyi mtshan nyid bstan bcos mdzad pa de gang la phan gdags pa'i phyir mdzad pa'i yul bstan pa yin no / /
rtogs par bzhed nas zhes bya ba ni slob dpon la skye bo rjes su dpag pa gtsor 'dzin cing khong du chud par 'dod pas dbu ma'i bstan bcos 'di 'dzin du gzhug par bzhed pa mnga' bas so / /
de ltar na slob dpon gang la skye bo rjes su dpag pa gtsor 'dzin cing khong du chud par 'dod pas dbu ma'i bstan bcos 'di 'dzin du gzhug par bzhed pa mnga' ba de ni skye bo rjes su dpag pa gtsor 'dzin cing khong du chud par 'dod pas rtogs par bzhed pa ste /
des /
gang gis rten cing 'brel par 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes bcom ldan 'das la mngon par bstod de bstan bcos mdzad do / /
de ltar slob dpon gyi zhal snga nas kyis thugs rje nyid kyi chus brlan pa'i thugs mnga' bas skye bo rjes su dpag pa gtsor 'dzin cing khong du chud par 'dod pas rtogs par bzhed nas /
bcom ldan 'das la tshigs su bcad pa gnyis po de dag gis mngon par bstod de /
bdag las ma yin gzhan las min / /
gnyis las ma yin rgyu med min / /
dngos po gang dang gang na yang / /
skyes pa nam yang yod ma yin / /
zhes bya ba la sogs pa rab tu byed pa'i skabs nyi shu bdun gyis bstan bcos rdzogs par mdzad pa ni 'bras bu gzhan gyi don gyi mtshan nyid yin no / /
de ni slob dpon gyi zhal snga nas kyis 'bras bu gzhan don gyi mtshan nyid bstan pa yin no / /
de ltar 'brel pa byed pas bstan bcos kyi 'brel pa gnyis po rigs pa'i 'brel pa dang /
don gyi 'brel pa smras pa la /
rigs pa'i 'brel pa bla ma brgyud pa dag ji ltar 'byung ba'i rgyu bstan pa de'i don gyi 'brel pa yan lag gi don bstan pas bye brag tu bshad pa de dag ni bstan bcos kyi 'brel pa yin par shes par bya'o / /
gang gis rten cing 'brel bar 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes bya ba ni gang gis rten cing 'brel bar 'byung ba bstan pa de la phyag 'tshal lo zhes bya bar sbyar ro / /
de la rten cing 'brel bar 'byung ba zhes bya ba ni khyad par gyi gzhi yin la /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi zhes bya ba dag ni de'i khyad par yin te des ni las bstan to / /
gang gis bstan pa zhes bya ba ni khyad par gyi gzhi yin la /
rdzogs pa'i sangs rgyas smra rnams kyi / /
dam pa zhes bya ba dag ni de'i khyad par yin te /
des ni mdzad pa po bstan to / /
de ltar na mdzad pa po gang gis phrin las de lta bu bstan pa mdzad pa de la phyag 'tshal lo zhes bya bar don gyi 'brel pa sbyar bar bya'o / /
'dir su'i ming yang dmigs kyis ma bstan na /
'og nas de la phyag 'tshal lo zhes 'byung ba de gang la phyag 'tshal lo zhes bya bar sbyar zhes 'dri ba la lan gdab pa'i phyir /
gang gis zhes bya ba'i sgra spyi yin yang /
'dis ni thun mong ma yin pa'i khyad par dang ldan pa'i rten cing 'brel par 'byung ba ston par mdzad pa nyid kyis brjod par bzhed pa'i phyir bcom ldan 'das kho na dang sbyar ro zhes bya ba smras te /
gang gis zhes bya ba'i sgra spyi yin yang skabs 'dir bcom ldan 'das kho na dang sbyar ro zhes bya bar blta'o / /
'dis ni zhes bya ba ni /
'gag pa med pa skye med pa / /
zhes bya ba la sogs pa'i mtshan nyid ji skad bstan pa'i gzhung 'dis so / /
thun mong ma yin pa'i khyad par dang ldan pa'i rten cing 'brel bar 'byung ba zhes bya ba ni rten cing 'brel bar 'byung ba gang la mu stegs byed dang /
nyan thos dang rang sangs rgyas thams cad la med cing de dag dang thun mong ma yin pa'i khyad par 'gag pa med pa dang /
skye ba med pa la sogs pa yod pa de ni thun mong ma yin pa'i khyad par dang ldan pa'i rten cing 'brel par 'byung ba zhes bya'o / /
ston par mdzad pa nyid kyis zhes bya ba ni bcom ldan 'das thun mong ma yin pa'i khyad par dang ldan pa'i rten cing 'brel bar 'byung ba ston par mdzad pa'o / /
ston par mdzad pa'i dngos po ni ston par mdzad pa nyid de ston par mdzad pa nyid kyi sgo nas so / /
brjod par bzhed pa'i phyir zhes bya ba ni slob dpon bcom ldan 'das kyi yon tan brjod par bzhed pa'i phyir te /
bcom ldan 'das thun mong ma yin pa'i khyad par dang ldan pa'i rten cing 'brel bar 'byung ba ston par mdzad pa'i phrin las kyi sgo nas /
'dir slob dpon bcom ldan 'das kyi yon tan brjod par bzhed pa'i phyir ro / /
bcom ldan 'das kho na dang sbyar ro zhes bya ba ni bcom ldan 'das shAkya thub pa kho na dang sbyar bar dgongs so zhes bya ba'i tha tshig go / /
'di skad bstan te /
gang gis zhes bya ba'i sgra dmigs kyis ma bstan par spyi yin du zin kyang /
thun mong ma yin pa'i khyad par dang ldan pa'i rten cing 'brel bar 'byung ba ston par mdzad pa nyid kyis phrin las kyi sgo nas bcom ldan 'das nyid yin pas yang mngon la /
slob dpon yang de kho na thugs su chud pa yin pas lha gzhan la phyag mi 'tshal ba'i phyir /
bcom ldan 'das kho na dang sbyar bar nges so zhes bya ba'i tha tshig go / /
'dir gzhan dag na re /
gal te bstan bcos 'di gtso cher don rab tu 'byed pa yin la /
mdo ni don smos pa'i phyir mdo zhes bya ba yin na /
mdo'i gnas su /
gang gis rten cing 'brel bar 'byung ba bstan pa rdzogs pa'i sangs rgyas smra ba rnams kyi dam pa de la phyag 'tshal lo zhes bya ba de tsam zhig brjod pas chog na /
gang gis rten cing 'brel bar 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes bya ba'i tshig mang po de snyed smras pas /
de'i phyir mdo byed pas nyes par smras pa nyid yin no zhes zer bas de'i lan du /
rten cing 'brel par 'byung zhes bya bas ni gang gi phyir khyad par bstan kyang khyad par gyi gzhi'i ming ma bstan na de mi rtogs pas de bstan pa yin no zhes bya ba smras so / /
de la gang gi phyir zhes bya ba'i sgra ni 'di ltar zhes bya ba'i don te /
'di ltar khyad par bstan kyang khyad par gyi gzhi'i ming ma bstan na de mi rtogs pas /
de'i phyir rten cing 'brel bar 'byung ba zhes khyad par gyi gzhi'i ming dngos su bstan to zhes bya bar sbyar ro / /
khyad par bstan kyang zhes bya ba ni khyad par gyi gzhi rten cing 'brel par 'byung ba zhes bya ba gang gi khyad par / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi zhes bya ba dag bstan kyang ngo / /
khyad par gyi gzhi'i ming ma bstan na zhes bya ba ni 'gag pa med pa skye med pa zhes bya ba la sogs pa khyad par de dag gi gzhi rten cing 'brel bar 'byung zhes bya ba'i ming ma bstan na'o / /
de mi rtogs pas zhes bya ba ni /
'gag pa med pa skye med pa / /
zhes bya ba la sogs pa khyad par de dag gang gi yin pa de mi rtogs pas so / /
de bstan pa yin no zhes bya ba ni rten cing 'brel bar 'byung zhes bya ba khyad par gyi gzhi de bstan pa yin no / /
ci ste gang gis rten cing 'brel par 'byung ba bstan pa rdzogs pa'i sangs rgyas smra ba rnams kyi /
dam pa de la phyag 'tshal lo / /
zhes bya ba de tsam zhig brjod du zin na yang /
rten cing 'brel par 'byung ba de ni mtshan nyid ji lta bu yin pa mi rtogs pas de'i phyir mtshan nyid kyi gzhi dang mtshan nyid gnyi ga smos so / /
mdo dag kyang mtshan nyid kyi gzhi dang mtshan nyid dag smos par byed pas de'i phyir slob dpon gyis legs par gsungs pa yin no / /
rten cing 'brel par 'byung zhes bya ba la zhes bya ba'i skabs 'dir ni slob dpon rnams kyi blo tha dad pa'i bye brag ston to / /
kha cig na re /
rten cing zhes bya ba'i tshig gi phrad ni zlos pa'i don yin pa'i phyir dang /
'brel par zhes bya ba ni phrad pa'i don yin pa'i phyir dang /
'byung zhes bya ba'i sgra ni skye ba'i don yin pa'i phyir rten cing 'brel bar 'byung ba ste /
de dang de la rten cing phrad nas 'byung ba'o zhe'o zhes bya ba la /
kha cig na re zhes bya ba ni dbu ma pa'i grub pa'i mtha' smra ba kha cig na re /
rten cing zhes bya ba'i tshig gi phrad ni zlos pa'i don yin pa'i phyir dang zhes bya ba ni rgyu dang rkyen so sor nges pa de dang de la rten cing zhes bya ba'i tshig gi phrad de ni zlos pa'i don yin pa'i phyir rten cing zhes bya bar sbyar ro / /
zlos pa'i don yin pa'i phyir zhes bya ba ni rgyu dang rkyen so sor nges pa de dang de la rten cing zhes zlos pa'i phyir te /
dper na yul 'di na grong dang grong dag nyams dga'o zhes bya ba lta bu'o / /
'brel par zhes bya ba ni phrad pa'i don yin pa'i phyir dang zhes bya ba ni rgyu dang /
rkyen so sor nges pa de dang de dag dang 'bras bu gang yin par phrad cing 'brel pa'i don yin pa'i phyir te /
dper na srang mda'i mthon dman phrad cing 'brel pa zhes bya ba lta bu'o / /
'byung zhes bya ba'i sgra ni skye ba'i don yin pa'i phyir zhes bya ba ni 'bras bu mtshan nyid 'byung zhing skye ba'i don yin pa'i phyir ro / /
rten cing 'brel bar 'byung ba ste zhes bya ba ni de ltar rgyu dang rkyen so sor nges pa de dang de dag la rten cing 'brel par 'byung ba'i phyir rten cing 'brel bar 'byung ba ste zhes bya ba'i tha tshig go / /
de dang de la rten cing phrad nas 'byung ba'o zhes bya ba ni tshig gi don snga ma dag gi mjug bsdu ba bstan te /
rgyu dang rkyen so sor nges pa de dang de la rten cing phrad nas 'bras bu 'byung ba'o zhes bya ba'i tha tshig go zhe'o zhes bya ba ni 'grel pa byed pa rang nyid ma yin pa dbu ma pa'i grub pa'i mtha' smra ba kha cig na re de skad zer ro zhes bya ba'i tha tshig go / /
gzhan dag na re so sor 'jig pa dang ldan pa rnams kyi 'byung ba ni rten cing 'brel par 'byung ba'o zhe'o zhes bya ba la /
gzhan dag na re zhes bya ba ni dbu ma pa'i grub pa'i mtha' smra ba gzhan dag na re'o / /
so sor 'jig pa dang ldan pa rnams kyi 'byung ba zhes bya ba ni rgyu dang rkyen so sor nges pa skad cig so so re re la 'jig pa dang ldan pa'i 'bras bu rnams kyi tshogs shing 'byung ba ste /
phrad nas 'byung ba zhes bya ba'i tha tshig go / /
rten cing 'brel par 'byung ba'o zhes bya bas ni tshig gi don snga ma'i mjug bsdu ba bstan te /
rgyu dang rkyen so sor nges pa skad cig so so re re la 'jig pa dang ldan pa'i 'bras bu rnams kyi tshogs shing 'byung ba gang yin pa de ni rten cing 'brel par 'byung ba'o zhes bya bar ston to zhe'o zhes bya ba ni /
'grel pa byed pa rang nyid ma yin pa dbu ma pa'i grub pa'i mtha' smra ba gzhan dag de skad zer ro zhes bya ba'i tha tshig go / /
gzhan ma yin pa ni de yang mi rung ste /
mig dang gzugs rnams la brten nas mig gi rnam par shes pa 'byung ngo zhes gsungs pa 'di la don gnyi ga med pa'i phyir ro zhes bya ba la /
gzhan ma yin pa ni zhes bya ba ni gzhan ma yin pas rang nyid yin te /
'grel pa byed pa nyid yin no / /
de'i phyir 'grel pa byed pa nyid ni dbu ma pa'i grub pa'i mtha' smra ba snga ma dag gnyis kyis smras pa de gnyi ga yang mi rung ste zhes zer bar sbyar ro / /
de yang mi rung ste zhes bya ba ni dbu ma pa'i grub pa'i mtha' smra ba snga ma gnyis kyis rnam par bshad pa de gnyi ga yang mi rung ste'o / /
mig dang gzugs la brten nas mig gi rnam par shes pa 'byung ngo zhes gsungs pa 'di la don gnyi ga med pa'i phyir ro zhes bya ba la ni /
de dang de la rten cing phrad nas 'byung ba'o zhes bya ba dang /
so sor 'jig pa dang ldan pa rnams kyi 'byung ba zhes bya ba'i don de gnyi ga med pa'i phyir te /
de dang de la rten cing phrad nas 'byung ba zhes bya ba'i don de ji ltar med ce na /
de'i phyir lung las /
de ni mig dang gzugs la med / /
de gnyis bar na'ang yod ma yin / /
gang du de ni gnas 'gyur ba / /
de yod ma yin de med min / /
zhes gsungs pas /
lung des na mig gi rnam par shes pa ni mig la yang med /
gzugs la yang med /
gnyi ga'i bar na yang med de /
mig gi rnam par shes pa de gang du gnas par 'gyur ba de ni yod pa yang ma yin /
med pa yang ma yin pas de'i phyir mig gi rnam par shes pa 'byung ba ni med pa yin la /
mig gi rnam par shes pa bdag nyid med pa des de 'byung ba'i rgyu dang rkyen mig dang gzugs dang snang ba dang nam mkha' dang de dag 'byung ba'i yid la byed pa la sogs pa de dag de la ji ltar rten cing phrad par rung ste mi rung ngo / /
gal te mig gi rnam par shes pa yod na ni de dag dang phrad par yang rung mod kyi /
yod na 'byung bar yang bya mi dgos pas de'i phyir mig gi rnam par shes pa med pa rkyen dang mi phrad pa'i lung des na de dang de la rten cing phrad nas 'byung ba zhes bya ba de med do / /
so sor 'jig pa dang ldan pa rnams kyi 'byung ba zhes bya ba'i don de ji ltar med ce na /
'di ltar rgyu dang rkyen so sor nges pa skad cig so so re re la 'jig pa gang dag yin pa de dag ni 'byung ba'i tshe yongs su ma grub pa'i gnas skabs kho nar skad cig re re la 'gag cing med par 'gyur bas tshogs shing 'bras bu bskyed par 'gyur ba med pas 'bras bu 'byung ba yang med de /
'bras bu yang 'byung ba'i tshe nyid na skad cig re re la 'jig par 'gyur ba'i so sor 'jig pa dang ldan pa rnams kyi 'byung ba zhes bya ba de yang med do / /
gal te de ltar don de gnyi ga med pas dbu ma pa'i grub pa'i mtha' smra ba de gnyis kyi gzhung lugs ma rung na /
'o na 'dir rten cing 'brel par 'byung ba'i don gang yin zhe na /
de'i phyir 'di yod pas 'di 'byung la 'di skyes pa'i phyir 'di skye ba ste zhes bya ba rkyen 'di dang ldan pa nyid kyi don ni rten cing 'brel bar 'byung ba'i don to zhes zer ro zhes bya ba smras te /
'dir 'grel pa byed pa nyid ni rten cing 'brel bar 'byung ba'i don rnam pa de lta bu yin no zhes zer ro zhes bya bar sbyar ro / /
de la 'di yod pas 'di 'byung la zhes bya ba ni phyi rol gyi sa bon dang /
sa dang chu dang me dang rlung dang nam mkha' dang dus kyi khams zhes bya ba dag yod pas myu gu 'byung ba dang /
nang gi las dang nyon mongs pa dang /
khu chu dang /
khrag dang /
sa dang /
chu dang /
me dang /
rlung dang /
nam mkha' dang /
rnam par shes pa zhes bya ba dag yod pas /
mer mer po dang /
nur nur po dang /
nar nar po dang /
mkhrang gyur dang /
rkang lag 'gyus pa dag 'byung ba'o / /
'di skyes pa'i phyir 'di skye ba ste zhes bya ba ni phyi rol gyi skye ba dang mi mthun pa'i rkyen med pas myu gu skyes pa'i phyir 'dab ma dang /
sbu gu dang /
sdong po dang /
sbal mig dang /
me tog dang /
gra ma dang /
sbun pa dang /
srus dang /
'bras thug po che rnams skye ba dang /
nang gi mi mthun pa'i rkyen med pas mer mer po dang /
nur nur po dang /
nar nar po dang /
mkhrang gyur dang /
rkang lag 'gyus pa rnams skyes pa'i phyir btsa' ba'i gnas skabs kyi lus skye ba'o / /
yang na 'di yod pas 'di 'byung ba zhes bya ba ni mig dang /
rna ba dang /
sna dang /
lce dang /
lus dang /
yid kyi dbang po rnams dang /
gzugs dang /
sgra dang /
dri dang /
ro dang /
reg bya dang /
chos rnams yod pas 'bras bu mig dang /
rna ba dang /
sna dang /
lce dang /
lus dang /
yid kyi rnam par shes pa dag 'byung ba'o / /
'di skye ba'i phyir 'di skye ba ste zhes bya ba ni mig gi rnam par shes pa la sogs pa skyes pa na de dag dang lhan cig 'byung ba /
tshor ba dang /
sems pa dang /
'du shes dang /
'dun pa dang /
reg pa la sogs pa sa mang po pa dag skye bar 'gyur ba'o / /
de bzhin du bum pa dang /
snam bu la sogs pa dag la yang sbyar bar bya'o / /
rkyen 'di dang ldan pa nyid kyi don zhes bya ba la /
rkyen 'di dang ldan pa nyid ces bya ba ni rgyu dang rkyen la rag las pa'i skye ba nyid de /
'di yod pas 'di 'byung la /
'di skyes pa'i phyir 'di skye bas te zhes ji skad sngar bstan ma thag pa nyid yin no / /
rten cing 'brel bar 'byung ba'i don to zhes zer ro zhes bya ba ni 'di yod pas 'di 'byung la /
'di skyes pa'i phyir 'di skye ba ste zhes bya ba rkyen 'di dang ldan pa nyid kyi don ni rten cing 'brel bar 'byung ba'i don to zhes 'grel pa byed pa nyid zer ro zhes pa'i tha tshig go / /
'dir kha cig na re /
gal te 'byung ba'i snga rol du 'bras bu rkyen dang phrad nas phyis 'byung na ni de'i phyir rten cing 'brel par 'byung zhes bya bar 'gyur ba zhig na ni /
'byung ba'i snga rol du 'bras bu rkyen dang mi phrad de med pa'i phyir ro / /
de lta bas na rten cing 'brel bar 'byung ba'i sgra mi 'grub po / /
gal te rten cing 'brel par zhes bya ba dang /
'byung zhes bya ba gnyis dus gcig tu khas len pas nyes pa med do zhe na yang /
rten cing 'brel par 'byung ba'i sgra la bya ba gnyis dus gcig na med do /
bar zhes brjod pa'i phyir dper na khrus byas te bza' zhes bya ba bzhin no / /
byed pa po med par yang gzhi med pa'i bya ba mi rung ste /
med pa'i phyir mo gsham gyi bu 'gro ba bzhin no zhes zer ro zhes bya ba ni 'di brda sprod pa dag sangs rgyas pa la rgol ba'i tshig yin no / /
de la 'dir zhes bya ba ni lung dang rigs pas rten cing 'brel bar 'byung ba'i don bsgrubs pa la phas kyi rgol ba thams cad kyi snying bskam par gyur pa'i skabs 'dir te /
'di ltar rgyu med par smra ba rnams dang /
rgyu mi mthun par smra ba thams cad kyi snying bskam par gyur pa'i phyir ro / /
kha cig na re zhes bya ba ni de dag nyid 'dir skabs med bzhin du brda sprod pa'i tham lag gi rjes su zhugs nas dgras rgol bar byed pa kha cig na re'o / /
gal te 'byung ba'i snga rol du zhes bya ba ni gal te 'bras bu 'byung ba'i dus kyi snga rol du ste /
ji srid du 'bras bu ma byung ba'i dus de'i tshe'o / /
'bras bu zhes bya ba ni myu gu zhes bya ba'am /
mig gi rnam par shes pa zhes bya ba'i 'bras bu'o / /
rkyen dang phrad nas zhes bya ba ni rkyen gyi gan du 'gro zhing rkyen dang phrad pa 'am /
rkyen rnyed nas so / /
phyis 'byung na ni zhes bya ba ni de'i 'og tu 'bras bu myu gu zhes bya ba 'am /
mig gi rnam par shes pa zhes bya ba de 'byung na ni'o / /
de'i phyir rten cing 'brel par 'byung ba zhes bya bar 'gyur ba zhig na zhes bya ba ni sangs rgyas pa rnams kyis rten cing 'brel bar 'byung ba zhes smrar rung ba zhig na'o / /
ci ste sangs rgyas pa rnams rten cing 'brel bar 'byung ba zhes bya bar 'grub par bya ba'i phyir rang gi lung bor te 'byung ba'i snga rol du 'bras bu rkyen dang phrad nas phyis 'byung ngo zhes zer na /
de'i phyir 'byung ba'i snga rol du 'bras bu rkyen dang mi phrad de zhes bya bar smras so / /
ci'i phyir 'byung ba'i snga rol du 'bras bu rkyen dang mi phrad ce na /
de'i phyir med pa'i phyi rol zhes bya ba smras te /
'byung ba'i snga rol du 'bras bu rkyen dang phrad ces bya bar ni de'i tshe na 'bras bu bdag nyid ma byung zhing med pa'i phyir rkyen dang mi phrad de /
'di ltar sangs rgyas pa rnams kyi lung las 'dus byas ni ma byung ba las 'byung ngo zhes zer ba'i phyir ro / /
de lta bas na rten cing 'brel par 'byung ba'i sgra mi 'grub po zhes bya ba ni ji skad bstan pa'i gtan tshigs des na /
sangs rgyas rnams kyi rten cing 'brel par 'byung ba zhes bya ba'i sgra de mi 'grub po / /
gal te rten cing 'brel bar zhes bya ba dang 'byung ba zhes bya ba gnyis dus gcig tu khas len pas nyes pa med do zhe na yang zhes bya ba ni brda sprod pa nyid kyis sangs rgyas pa'i bsam pa la brtags nas dogs pa bsu ba yin te /
gal te sangs rgyas pa dag dus gang gi tshe kho na na rten cing 'brel bar 'byung ba'i dus de kho na'i tshe na 'bras bu 'byung bar khas len pas de'i phyir 'bras bu med pa'i phyir rkyen dang mi phrad pa'i nyes pa sngar bstan pa gang yin pa de yang med la /
rten cing 'brel bar 'byung ba zhes bya ba'i sgra yang 'grub par 'gyur ro zhes zer na yang ngo / /
gal te sangs rgyas pa dag de skad ces zer na yang /
sangs rgyas pa dag nyid la 'bras bu 'byung ba gang yin pa de ji ltar med pa na dus gcig tu rten cing 'brel par 'byung ngam /
'on te yod pa na rten cing 'brel par 'byung zhes dri bar bya'o / /
de skad dris pa na gal te sangs rgyas pa dag 'bras bu de snga na med pa na rten cing 'brel par 'byung ba de'i phyir rten cing 'brel par 'byung ba zhes bya'o zhes khas len na /
de'i lan du rten cing 'brel bar 'byung ba'i sgra la bya ba gnyis dus gcig na med de / /
par zhes brjod pa'i phyir dper na khrus byas te bza' zhes bya ba bzhin no zhes brjod par bya'o / /
'dir rten cing 'brel par 'byung ba'i sgra la zhes bya ba 'di ni chos can yin la /
bya ba gnyis dus gcig na med de zhes bya ba 'di ni bsgrub par bya ba chos yin /
par zhes brjod pa'i phyir zhes bya ba 'di ni sgrub pa'i chos yin /
dper na khrus byas te bza' zhes bya ba bzhin no zhes bya ba 'di ni dpe yin par sbyar ro / /
de la rten cing 'brel par 'byung ba'i sgra la zhes bya ba ni 'bras bu nus pa'i tshul gyis snga na med pa rten cing 'brel bar 'byung ba zhes bya ba'i sgra la'o / /
bya ba gnyis dus gcig na med de zhes bya ba ni rten cing 'brel pa zhes bya ba'i bya ba dang /
'byung zhes bya ba'i bya ba gnyis dus gcig na med pa ste /
rten cing 'brel par zhes bya ba'i bya ba ni snga la 'byung ba zhes bya ba'i bya ba ni 'phyi bas bya ba de gnyis dus gcig na med do / /
ci'i phyir med ce na /
par zhes brjod pa'i phyir te /
sangs rgyas pa'i gzhung las rten cing 'brel par zhes brjod pa'i phyir /
des na rten cing 'brel par zhes bya ba'i bya ba ni snga la 'byung zhes bya ba'i bya ba ni 'phyi ba'i phyir ro / /
de yang ji lta bu zhe na /
dper na khrus byas te bza' zhes bya ba bzhin te /
dper na khrus byas te zhes bya ba'i bya ba ni snga la bza' zhes bya ba'i bya ba ni 'phyi bas bya ba de gnyis dus gcig na med pa dang 'dra bar 'dir yang /
par zhes brjod pa'i phyir rten cing 'brel par 'byung ba'i sgra la rten cing 'brel par zhes bya ba'i bya ba dang /
'byung zhes bya ba'i bya ba gnyis dus gcig na med pas de'i phyir 'bras bu med pa na dus gcig tu rten cing 'brel bar 'byung zhes bya bar mi rung ngo / /
'on te yod pa na rten cing 'brel par 'byung ste /
'bras bu nus pa'i tshul gyis snga na yod pa rgyu dang rkyen la rten cing 'brel par 'byung ngo zhes sangs rgyas pa dag zer na /
de'i lan du byed pa po med par yang gzhi med pa'i bya ba mi rung ste /
med pa'i phyir mo gsham gyi bu 'gro ba bzhin no zhes brjod par bya'o / /
'dir yang byed pa po med par yang zhes bya ba ni chos can yin la /
gzhi med pa'i bya ba mi rung ba ste zhes bya ba 'di ni bsgrub par bya ba'i chos yin /
med pa'i phyir zhes bya ba 'di ni sgrub pa'i chos yin /
mo gsham gyi bu 'gro ba bzhin no zhes bya ba 'di ni dpe yin par sbyar ro / /
de la byed pa po med par yang gzhi med pa'i bya ba mi rung ste zhes bya ba ni byed pa po yod na ni gzhi de la brten pa'i byed pas bya ba yang yod par rung ste /
dper na shing gcod par byed pa'i byed pa po'i mi yod na de la brten pa'i byed pa sta res bya ba shing bcad pa yang 'grub par rung ba bzhin du /
'dir yang byed pa po'i dngos po nang gi byed pa po'i skyes bu zhig yod na ni de la brten pa byed pa rgyu rkyen gyi bya ba 'bras bu bskyed pa yang 'grub par rung ba zhig na /
sangs rgyas pa rnams kyi gzhung las byed pa po med par 'dod pas gzhi med pa'i byed pas bya ba mi rung ste /
dper na shing gcod par byed pa'i byed pa po med na gzhi med pas byed pa sta re yod kyang des bya ba shing bcad pa mi 'grub pa bzhin du 'dir yang byed pa po'i dngos po nang gi byed pa po'i skyes bu med na gzhi med pas byed pa rgyu rkyen yod kyang des bya ba 'bras bu bskyed par mi rung ngo / /
de'i phyir gzhi med pa la 'bras bu 'byung ba'i bya ba mi rung ba 'di ni phyogs yin no / /
med pa'i phyir zhes bya ba ni phyogs kyi chos yin te /
ci'i phyir byed pa po med par yang gzhi med pa'i bya ba mi rung zhe na /
de'i phyir byed pa po'i dngos po nang gi byed pa po'i skyes bu med pa'i phyir de la brten pa'i byed pa rgyu rkyen gyi bya ba 'bras bu skyed pa mi rung ba'i phyir ro / /
de yang ji lta bu zhe na /
dper na mo gsham gyi bu 'gro ba bzhin te /
dper na mo gsham gyi bu gtan med pas de la brten pa'i byed pa rkang pas 'gro ba yang med pa dang 'dra bar 'dir yang byed pa po'i dngos po nang gi byed pa po'i skyes bu med pas gzhi med pa'i phyir byed pa rgyu rkyen gyi bya ba 'bras bu skyed pa mi rung ste /
de'i phyir 'bras bu nus pa'i tshul gyis yod pa na dus gcig tu rten cing 'brel par 'byung zhes bya bar yang mi rung ngo zhes zer ro zhes bya ba'i brda sprod pa pa dag sangs rgyas pa la rgol ba'i tshig de skad ces zer ba yin no / /
de ni bzang po ma yin te /
'bras bu med pa 'byung ba'i mtshan nyid kyi bya ba khas len na ni lam nges pa'i phyir ro / /
yod pa las 'byung ba'i phyogs la yang gtan tshigs kyi don yod pa ma grub pa'i phyir ro zhes bya ba ni brda sprod pa pas med pa las byung ba dgag pa dang /
yod pa las 'byung ba dgag pa'i sgrub pa rnam pa gnyis smras pa gang yin pa'i phyogs snga ma rnam pa gnyis rnam par brtags pa de'i lan du 'grel pa byed pas smras pa yin no / /
de ni bzang po ma yin te zhes bya ba ni brda sprod pa pas med pa las 'byung ba dgag pa dang /
yod pa las 'byung ba dgag pa sgrub pa rnam pa gnyis smras pa gang yin pa de ni bzang po ma yin te /
skyon chags pa yin no zhes bya ba'i tha tshig go / /
ji ltar bzang po ma yin zhe na /
de la re zhig med pa las 'byung ba yin pa /
dgag pa'i phyogs la ni 'bras bu med pa 'byung ba'i mtshan nyid kyi bya ba khas len na ni rang la ma nges pa'i phyir ro zhes bya ba smras te /
'bras bu med pa 'byung ba'i mtshan nyid kyi bya ba khas len na ni zhes bya ba ni 'bras bu de snga na rten cing 'brel par 'byung ba'i mtshan nyid kyi bya ba khas len na ni'o / /
rang la ma nges pa'i phyir ro zhes bya ba ni sngar brda sprod pa pa na re /
rten cing 'brel par 'byung ba'i sgra la bya ba gnyis dus gcig na med de /
par zhes brjod pa'i phyir /
dper na khrus byas te bza' zhes bya ba bzhin no zhes sgrub pa gang yin pa de rang la ma nges pa'i phyir bzang po ma yin te /
'di ltar khyod kyi grub pa'i mtha' nyid las /
par zhes brjod pa'i phyir te /
des dper na kha gdangs te nyal zhes bya ba dang /
lam khyab par byas te 'gro zhes bya ba lta bu'i bya ba gnyis dus gcig na yod par khyod rang gi gzhung las 'byung bas /
de'i phyir khyod na re /
rten cing 'brel par 'byung ba'i sgra la bya ba gnyis dus gcig na med de /
par zhes brjod pa'i phyir /
dper na khrus byas te /
bza' zhes bya ba bzhin no zhes zer ba'i gtan tshigs de khyod rang la ma grub pa'i phyir bzang po ma yin no / /
yod pa las 'byung ba dgag pa'i phyogs la ni yod pa las 'byung ba'i phyogs la yang gtan tshigs kyi don yod pa ma grub pa'i phyir ro zhes bya ba smras te /
yod pa las 'byung ba'i phyogs la yang zhes bya ba ni 'bras bu nus pa'i tshul gyis snga na yod pa las phyis rgyu rkyen gyi byed pas gsal bar bya ste /
'byung zhes sgrub pa gang yin pa'i phyogs de la yang ngo / /
gtan tshigs kyi don yod pa ma grub pa'i phyir ro zhes bya ba ni sngar brda sprod pa pa na re /
byed pa po med par yang gzhi med pa'i bya ba mi rung ste /
med pa'i phyir mo gsham gyi bu 'gro ba bzhin no zhes zer ba'i gtan tshigs de'i don byed pa po yod par sgrub pa de yod par ma grub pa'i phyir bzang po ma yin te /
'di ltar sangs rgyas pa'i gzhung las kyang byed pa po med par dngos po rnams rgyu rkyen las 'byung bar 'dod la /
grangs can la sogs pa'i gzhung las kyang nang gi bde ba dang sdug bsngal las gzhan pa la byed pa po med par 'dod pas de'i phyir khyod na re /
byed pa po med par yang gzhi med pa'i bya ba mi rung ste /
med pa'i phyir mo gsham gyi bu 'gro ba bzhin no zhes zer ba'i gtan tshigs de'i don ni byed pa po yod par sgrub pa ma yin na gtan tshigs kyi don byed pa po de yod par ma grub pa'i phyir bzang po ma yin no // //
bam po bzhi pa /
da ni rang la ma nges pa'i phyir ro zhes bya ba dang /
gtan tshigs kyi don yod pa ma grub pa'i phyir ro zhes bya ba gnyis kyi skyon brjod pa go rims bzhin du bshad par bya ste /
de la dang por rang la ma nges pa'i phyir ro zhes bya ba'i skyon brjod pa'i phyir /
byed pa po gcig dang ldan pa'i bya ba gnyis dus gcig na yang yod de /
par zhes brjod pa'i phyir dper na kha gdangs te nyal zhes bya ba dang /
lam khyab par byas te 'gro zhes bya ba bzhin te /
ma nges pa'i phyir ro zhes bya ba smras te /
des ni sngar brda sprod pa pa na re /
rten cing 'brel par 'byung ba'i sgra la bya ba gnyis dus gcig na med de /
par zhes brjod pa'i phyir dper na khrus byas te bza' zhes bya ba bzhin no zhes zer ba'i dpe de rang la ma nges pa'i phyir dpes mtshon pa'i don yang mi 'grub par ston to / /
'dir yang byed pa po gcig dang ldan pa'i zhes bya ba 'di ni chos can yin la /
bya ba gnyis dus gcig na yang yod de zhes bya ba 'di ni bsgrub par bya ba'i chos yin te /
par zhes brjod pa'i phyir zhes bya ba 'di ni sgrub pa'i chos yin /
dper na kha gdangs te nyal zhes bya ba dang /
lam khyab par byas te 'gro zhes bya ba bzhin te zhes bya ba 'di ni dpe yin par sbyar ro / /
ma nges pa'i phyir ro zhes bya bas ni dpe rang la ma nges pa'i gtan tshigs bstan to / /
de la byed pa po gcig dang ldan pa'i bya ba gnyis dus gcig na yang yod de zhes bya ba ni sngar brda sprod pa pa na re bya ba gnyis dus gcig na med de /
par zhes brjod pa'i phyir dper na khrus byas te bza' zhes bya ba bzhin no zhes zer ba'i dam bcas pa dang /
gtan tshigs dang dpe de ma nges par ston pa yin te /
byed pa po gcig dang ldan pa'i bya ba gnyis dus gcig na yang yod pas /
de'i phyir rten cing 'brel bar 'byung ba'i sgra la yang bya ba gnyis dus gcig na yod par ston to / /
ci'i phyir yod ce na /
par zhes brjod pa'i phyir te /
sangs rgyas pa'i gzhung las rten cing 'brel par zhes brjod pa'i phyir /
des na rten cing 'brel par zhes bya ba'i bya ba ni snga la 'byung zhes bya ba'i bya ba ni 'phyi ba ma yin te /
par zhes brjod pa'i phyir byed pa po gcig dang ldan pa'i bya ba gnyis dus gcig na yang yod de /
de yang ji lta bu zhe na /
dper na kha gdangs te nyal zhes bya ba dang /
lam khyab par byas te 'gro zhes bya ba bzhin te /
dper na lhas byin dus gang gi tshe kho na na kha gdangs pa'i dus de kho na'i tshe na nyal lo zhes bya ba la yang byed pa po lhas byin gcig pu dang ldan pa'i bya ba kha gdangs te zhes bya ba dang nyal zhes bya ba gnyis dus gcig yod pa lta bu dang /
shing rtas dus gang gi tshe kho na na lam khyab par byas pa'i dus de kho na'i tshe na 'gro'o zhes bya ba la yang /
byed pa po shing rta gcig pu dang ldan pa'i bya ba lam khyab par byas te zhes bya ba dang /
'gro zhes bya ba gnyis dus gcig na yod pa bzhin no / /
ma nges pa'i phyir ro zhes bya ba ni sngar brda sprod pa pa na re zhes bya ba gnyis dus gcig na med de /
par zhes brjod pa'i phyir dper na khrus byas te bza' zhes bya ba bzhin no zhes zer ba'i dpe de ma nges pa'i phyir mi rung ba ste /
khrus byas te zhes bya ba dang bza' zhes bya ba'i bya ba gnyis dus gcig na med du zin kyang /
par zhes brjod pa'i phyir kha gdangs te zhes bya ba'i bya ba dang /
nyal zhes bya ba'i bya ba gnyis dus gcig na yod la /
lam khyab par byas te zhes bya ba'i bya ba dang /
'gro zhes bya ba'i bya ba gnyis kyang dus gcig na yod pas de'i phyir brda sprod pa pas smras pa'i dpe dang gtan tshigs ma nges pa'i phyir mi rung ngo / /
dpe de mi rung bas des mtshon par bya ba'i don kyang mi rung bas rten cing 'brel par zhes bya ba dang /
'byung zhes bya ba gnyis dus gcig tu srang mda'i mthon dman bzhin du yod par khas len pa la nyes pa med do / /
gtan tshigs kyi don yod pa ma grub pa'i phyir ro zhes bya ba'i skyon brjod pa'i phyir /
byed pa po yod pa dang med pa la yang ji skad smos pa'i skyon du 'byung ba'i phyir ro zhes bya ba smras te /
des ni sngar brda sprod pa pa na re /
byed pa po med par yang gzhi med pa'i bya ba mi rung ste med pa'i phyir mo gsham gyi bu 'gro ba bzhin no zhes zer ba'i gtan tshigs kyi don byed pa po yod par sgrub pa de ma grub pas des bsgrubs pa'i phyogs nyams par ston to / /
byed pa po yod pa dang med pa la yang zhes bya ba ni 'di la brda sprod pa po'i lung las rang dbang ni byed pa po'o zhes 'byung bas khyod ni byed pa po yod par 'dod la /
sangs rgyas pa'i gzhung las ni byed pa po med par 'dod pas /
byed pa po yod pa dang med pa'i phyogs de gnyis la yang ngo / /
ji skad smos pa'i skyon du 'gyur ba'i phyir ro zhes bya ba ni sngar yod pa las 'byung ba'i phyogs la yang gtan tshigs kyi don yod pa la ma grub pa'i phyir ro zhes ji skad smos pa'i skyon du 'gyur ba'i phyir te /
khyod la byed pa po yod pa yang nged la ma grags la /
nged la byed pa po med pa de yang khyod la ma grags pas na /
gang yang rung ba la gtan tshigs kyi don ma grub pa yin te /
ji skad du phyogs kyi chos ni rgol ba dang /
phyir rgol ba la nges pa gang yin pa de gzung ngo zhes zer ba'i phyir ro / /
'on te brda sprod pa pas gtan tshigs kyi don yod pa ma grub pa'i skyon de yang spang ba'i phyir byed pa po med pa nyid du 'dod na ni des na khyod kyis sngar byed pa po yod par grub pa'i mtha' las 'byung ngo zhes smras pas /
rang gis khas blangs pa de la gnod par 'gyur ro / /
'on te ngo tsha bor nas bdag la byed pa po yod par grub kyang gzhan la byed pa po med par grags pas /
bdag gis kyang gzhan gyi gzhung bsgrub dgos pas byed pa po med par smra ste /
des na yod pa'i gtan tshigs kyi don ma grub par mi 'gyur ro zhe na /
de'i phyir gzhan la grags pa'i gtan tshigs brjod na ni ha cang thal bar 'gyur ba'i phyir ro zhes bya ba smras te /
ji skad bstan zhe na /
gal te rang gi grub pa'i mtha' la byed pa po yod pa nyid du grub kyang sangs rgyas pa dag gi gzhung las byed pa po med pa nyid du grags pas de'i phyir bdag kyang byed pa po med pa nyid du khas len to zhe na /
'o na ni byed pa po dang /
byed pa dang /
bya ba dang las dang /
gang la sbyin pa dang /
'bral ba dang /
gzhi zhes bya ba byed pa po thams cad bsal ba gzhan dag kyang lhur blangs te brda sprod pa pa'i grub pa'i mtha' dang mi mthun pa'i chos /
chos bdag med pa la sogs pa yang khas blang bar bya dgos so / /
'on te de dag khas mi len na ni byed pa po med pa nyid du khas len ces bya ba 'di yang brjod par mi bya'o / /
de ltar rten cing 'brel bar 'byung ba'i sgra sun 'byin pa'i grub pa gsal bas rten cing 'brel bar 'byung ba'i sgra yang grub pa nyid du bstan pa yin no / /
'dir gzhan dag na re /
sngar dbu ma'i bstan bcos la chos thams cad kyi de kho na rtogs pa ni kun rdzob tu 'bras bur rnam par gzhag go zhes smra ba la /
'bras bu de ni rgyur gyur pa'i las gzhan gyis thob par bya ba yin na 'dir ji ltar las nyid 'bras bur brjod par bya zhes zer bas de'i phyir bstan pa ni las yin te zhes bya ba smras so / /
de bstan pa zhes bya ba ni bstan bcos kyi 'bras bu de bstan pa'o / /
las yin te zhes bya ba ni bstan bcos 'bras bu de bstan pa nyid las yin te /
'di ltar 'bras bu de nyid ston pa na las su 'gyur ba'i phyir ro / /
de yang dper na las kyi rnam pa gsum ste /
lus kyi las dang ngag gi las dang yid kyi las so zhes ji skad brjod pa lta bu'o / /
de bstan pa yang gang zhe na /
de'i phyir /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
zhes bya ba yin no zhes bya ba smras so / /
tshig gi don brgyad po 'di dag ni /
bcom ldan 'das kyis shes rab kyi pha rol tu phyin pa'i gzhung chen po las bka' stsal te /
shes rab kyi pha rol tu phyin pa'i don kyang 'di nyid yin la /
slob dpon gyis kyang 'di nyid thugs su chud pas de kho na thugs su chud pa yin /
de bzhin gshegs pa'i tshul skye ba med pa la sogs pa'i tshig gis rab tu bstan pa ma nor ba de bzhin nyid kyang 'di nyid yin /
bcom ldan 'das la mngon par bstod par brjod par bya ba yang 'di yin no / /
tshig gi don brgyad po 'di dag shes rab kyi pha rol tu phyin pa las 'byung ba ji ltar nges par shes she na /
de'i phyir smras pa /
'phags pa shes rab kyi pha rol tu phyin pa'i mdo las /
lha'i bu dag shes rab kyi pha rol tu phyin pa zab mo 'di la ni stong pa nyid kyi mtshan nyid dang /
mtshan ma med pa'i mtshan nyid dang /
smon pa med pa'i mtshan nyid dang /
mngon par 'du byed pa med pa'i mtshan nyid dang /
skye ba med pa'i mtshan nyid dang /
'gag pa med pa'i mtshan nyid dang /
kun nas nyon mongs pa med pa'i mtshan nyid dang /
rnam par byang ba med pa'i mtshan nyid dang /
ngo bo nyid med pa'i mtshan nyid dang /
rten pa med pa'i mtshan nyid dang /
chad pa med pa'i mtshan nyid dang /
rtag pa med pa'i mtshan nyid dang /
don gcig pa ma yin pa'i mtshan nyid dang /
don tha dad pa ma yin pa'i mtshan nyid dang /
'ong ba med pa'i mtshan nyid dang /
'gro ba med pa'i mtshan nyid do / /
lha'i bu dag shes rab kyi pha rol tu phyin pa zab mo 'di ni nam mkha'i mtshan nyid do / /
lha'i bu dag shes rab kyi pha rol tu phyin pa zab mo 'di ni mtshan nyid gcig pa ste /
'di lta ste mtshan nyid med par mtshan nyid gcig pa'o / /
lha'i bu dag shes rab kyi pha rol tu phyin pa zab mo 'di ni de bzhin gshegs pas 'jig rten du brdas tha snyad du bstan gyi /
don dam par ni ma yin no zhes bya ba la sogs pa gsungs pa las shes par bya'o / /
tshig gi don brgyad po 'di dag shes rab kyi pha rol tu phyin pa las 'byung ba 'ba' zhig tu yang ma zad de /
'di ltar 'phags pa sdong po bkod pa la sogs pa mdo sde mtha' yas pa gzhan dag las kyang 'byung ste /
'phags pa byams pas bdag nyid kyi rnam par thar pa las byang chub sems dpa' rnams kyi rtogs pa ni 'ong ba med par rtogs pa dang /
'gro ba med par rtogs pa dang /
skye ba med par rtogs pa dang /
'gag pa med par rtogs pa dang /
chad pa med par rtogs pa dang /
rtag pa med par rtogs pa dang /
don tha dad pa ma yin par rtogs pa dang /
don gcig pa ma yin par rtogs pa'o zhes ji skad gsungs pa dang /
de bzhin du 'phags pa rgya cher rol pa'i mdo las kyang /
chos kyi 'khor lo bskor ba'i le'u las /
byams pa de ni skye ba med pa'i 'khor lo dang /
'gag pa med pa'i 'khor lo dang /
chad pa med pa'i 'khor lo dang /
rtag pa med pa'i 'khor lo dang /
don tha dad pa ma yin pa'i 'khor lo dang /
don gcig pa ma yin pa'i 'khor lo dang /
'ong ba med pa'i 'khor lo dang /
'gro ba med pa'i 'khor lo yin no zhes gsungs pa dang /
de dag la sogs pa mdo sde gzhan dag las kyang tshig gi don brgyad po 'di dag rgya cher 'byung ngo / /
'dir gzhan dag na re /
bcom ldan 'das la mngon par bstod de /
bstan bcos mdzad par bzhed nas zhes smra na /
de'i phyir bstan bcos byed par 'dod pas bstan bcos nyid bya ba yin na /
'dir 'gag pa med pa la sogs pa tshig gi don brgyad po dag tsam kho na zhig dang po kho nar smos pa /
bstan bcos ni ma smos pas de'i phyir slob dpon gyis nyes par smras pa yin no zhes zer ba'i phyogs snga ma khong nas dbyung ba de'i lan ni /
de la tshig gi don rtogs pa med par ngag dang /
rab tu byed pa dang /
bstan bcos kyi don mi rtogs pas de'i phyir dang po kho nar tshig gi don brjod par bya'o zhes bya ba'i gzhung 'di yin no / /
de la zhes bya ba'i sgra ni lan gyi tshig nye bar dgod pa'i don la'o / /
tshig gi don rtogs pa med par zhes bya ba ni tshig gi don khong du chud pa med par dam tshig gi don khong du chud pa ma gtogs par ro / /
ngag dang rab tu byed pa dang bstan bcos kyi don mi rtogs pas zhes bya ba ni tshig gi don rtogs pa med par ngag dang rab tu byed pa dang bstan bcos kyi don mi rtogs shing khong du mi chud pas so / /
'di la tshig bsdus pa ni ngag yin la /
ngag bsdus pa ni rab tu byed pa yin /
rab tu byed pa bsdus pa ni bstan bcos yin te /
de la go rims de dag ni bstan bcos thams cad kyi go rims yin no / /
de la tshig gi don zhes bya ba ni ming dang bya ba tsam brjod pa ste /
'dir ni 'gag pa med pa zhes bya ba dang /
skye ba med pa zhes bya ba dang /
chad pa med pa zhes bya ba dang /
rtag pa med pa zhes bya ba dang /
'ong ba med pa zhes bya ba dang /
'gro ba med pa zhes bya ba dang /
don tha dad pa ma yin pa zhes bya ba dang /
don gcig pa ma yin pa zhes bya ba lta bu dag re re la tshig gi don zhes bya'o / /
ngag gi don zhes bya ba ni tshig gi don bsdus pa ste /
'dir ni /
gang gis rten cing 'brel par 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes bya ba lta bu'i tshig gis don mang po bsdus pas don yongs su rdzogs pa cig bstan pa ni ngag gi don zhes bya'o / /
rab tu byed pa'i don zhes bya ba ni ngag gi don bsdus pas skabs kyi don yongs su rdzogs pa ste /
'dir ni rkyen brtag pa la sogs pa rab tu byed pa'i skabs nyi shu rtsa bdun bstan pa dag re re la rab tu byed pa'i don zhes bya'o / /
bstan bcos kyi don zhes bya ba ni rab tu byed pa'i gzhung mtha' dag gi don yongs su rdzogs pa ste /
'di ni dbu ma'i rtsa ba'i tshig le'ur byed pa ji snyed pa thams cad kyi don yongs su rdzogs pa spyi la bstan bcos kyi don zhes bya'o / /
de'i phyir tshig gi don rtogs pa med par ngag dang /
rab tu byed pa dang /
bstan bcos kyi don mi rtogs so / /
de'i phyir dang po kho nar tshig gi don brjod par bya'o zhes bya ba ni /
gang gi phyir bstan bcos mdzad pa 'ga' la yang lugs mi mthun pa gzhan med de /
tshig gi don rtogs pas ngag gi don ston la /
ngag gi don rtogs pas rab tu byed pa'i don ston na /
rab tu byed pa'i don rtogs pas bstan bcos kyi don ston par mdzad la /
tshig dang ngag dang /
rab tu byed pa dang /
bstan bcos dag ni dus gcig tu cig car gcig tu bsdus te tshig tu gdon du mi rung ba de'i phyir /
'dir go rims bzhin du dang po kho nar tshig gi don bstan pa yin te /
de bas na slob dpon gyis nyes par smras pa ma yin no / /
'dir gzhan dag na re /
gal te de lta na yang khyod kyi go rims nyams pa yin te /
'di ltar tshig gi don la sogs pa'i mdun du yi ge'i don 'gro bas /
tshig gi don la sogs pa ni yi ge'i don gyi rgyu las 'byung ba yin pa'i phyir /
dang po kho nar yi ge'i don bye brag tu rtogs par bya ba'i rigs te /
dper na phra rab rdul dang rdul phran dang / /
chu dang lcags dang ri bong dang / /
lug dang glang dang nyi zer dang / /
sro ma shig dang nas dang sor / /
khru dang mi dang gzhu dang ni / /
rgyang grags dang ni dpag tshad rnams / /
bsgre bas lam gyi rtsom pa dag /
ci rigs su ni rnam par gzhag /
ces bya bas rdul phra rab bdun la rdul phra mo gcig go / /
rdul phra mo bdun la chu rdul gcig go / /
chu rdul bdun la lcags rdul gcig go / /
lcags rdul bdun la ri bong rdul gcig go / /
ri bong rdul bdun la lug rdul gcig go / /
lug rdul bdun la glang rdul gcig go / /
glang rdul bdun la nyi zer rdul gcig go / /
nyi zer gyi rdul bdun la sro ma gcig go / /
sro ma bdun la shig gcig go / /
shig bdun la nas gcig go / /
nas bdun la sor gcig go / /
sor nyi shu rtsa bzhi la khru gang ngo / /
khru phyed dang bzhi la mi'i srid do / /
khru bzhi la gzhu'o / /
gzhu lnga brgya la rgyang grags so / /
rgyang grags brgyad la dpag tshad gcig go zhes bshad de /
rdul phra rab la sogs pa bsgre bas dpag tshad la sogs pa'i lam gyi rtsom pa dag /
bdun dang nyi shu rtsa bzhi dang /
phyed dang bzhi dang /
bzhi dang lnga brgya dang /
brgyad 'gyur gyis ci rigs su rnam par gzhag pa thams cad kyi dang po rtsom pa ni rdul phra rab yin pas de dang por brjod par bya dgos pa dang 'dra bar /
'dir yang bstan bcos dang rab tu 'byed pa dang ngag dang tshig gi don ci rigs su rnam par gzhag pa thams cad kyi dang po rtsom pa ni yi ge yin pas /
de'i phyir dang po kho nar yi ge'i don brjod par bya bar rigs na /
ma brjod pas go rims nyams pa yin no zhes zer ba'i phyogs snga ma khong nas dbyung ba de'i lan du 'dir dbu ma pa'i grub pa'i mtha' smra ba kha cig na re /
tshig la sogs pa'i don rnams ni ngag la sogs pa'i don la phan pa byed pa nyid yin gyi /
tshig gi phyogs gcig ni lam du 'gro ba bzhin no zhe'o / /
de la kha cig na re zhes bya ba ni 'grel pa byed pa nyid ma yin pa dbu ma pa'i grub pa'i mtha' smra ba kha cig na re'o / /
tshig la sogs pa'i don rnams ni zhes bya ba ni tshig gi don dang ngag gi don dang rab tu byed pa'i don rnams so / /
sogs pa'i sgras ni ngag gi don rab tu byed pa'i don gnyis bsdu'o / /
ngag la sogs pa'i don la zhes bya ba ni /
ngag gi don dang rab tu byed pa'i don dang /
bstan bcos kyi don la'o / /
sogs pa'i sgras kyang rab tu byed pa'i don dang bstan bcos kyi don gnyis bsdu'o / /
phan pa byed pa nyid yin gyi zhes bya ba ni khyad par skyed par byed pa nyid yin pas te /
tshig gi don gyis ni ngag gi don gsal bar 'gyur ba'i khyad par skyed par byed la /
ngag gi don gyis ni rab tu byed pa'i don gsal bar 'gyur ba'i khyad par skyed par byed /
rab tu byed pa'i don gyis ni bstan bcos kyi don gsal bar 'gyur ba'i khyad par skyed par byed pa nyid yin pa'o / /
de lta bas na 'dir tshig gi don rtogs na ngag dang rab tu byed pa dang /
bstan bcos kyi don yang rtogs par 'gyur bas /
'dir dang po kho nar tshig gi don bstan te /
de ni bya ba'i sgo nas rjes su 'gro ba bstan pa yin no / /
'di la chos mthun pa'i dpe yang yod de /
dper na rkang pa ni lam du 'gro bar byed pa la phan pa nyid yin te /
lam du 'gro ba'i yan lag gi gtso bo nyid yin pa dang 'dra bar tshig gi don kyang ngag la sogs pa'i don rtogs par bya ba la phan par byed pa nyid yin te /
ngag la sogs pa'i don rtogs par bya ba'i yan lag gi gtso bo nyid yin pas 'dir dang por bstan to / /
tshig gi phyogs gcig ni lam du 'gro ba bzhin no zhes bya ba la /
'dir tshig gi phyogs gcig ni zhes bya ba'i sgra ni rgya gar skad las /
pa dai ka de sha zhes bya ba tshig zur gnyis su sbyar ba yin te /
tshig gi phyogs gcig ces kyang bya /
rkang pa'i phyogs gcig ces kyang bya ste /
tshig gi phyogs gcig ni ngag la sogs pa'i don la phan par byed pa nyid ma yin te /
dper na rkang pa'i phyogs gcig lam du 'gro ba la phan par byed pa nyid ma yin pa bzhin no zhes bya bar sbyar ro / /
de la tshig gi phyogs gcig ces bya ba ni tshig gi don gyi phyogs gcig tu gyur pa ste /
tshig gi don rtsom par byed pa'i rgyu yi ge'i don to / /
tshig gi don gyi phyogs gcig tu gyur pa yi ge'i don de ni ngag la sogs pa'i don la phan pa byed pa nyid ma yin te /
'di ltar yi ge'i sgra ka zhes bya ba la sogs pa brjod pa na yi ge rnams la yan lag med pa'i phyir /
de las lhag pa'i don gzhan rtogs par 'gyur ba med pas ngag la sogs pa'i don rtogs par 'gyur ba'i yan lag gi gtso bo nyid ma yin pa'i phyir ro / /
de lta bas na tshig gi phyogs gcig ni ngag la sogs pa'i don rtogs par bya ba la phan par byed pa nyid ma yin pas 'dir ma bstan te /
de ni dgag pa'i sgo nas ldog pa bstan pa yin no / /
'di la chos mi mthun pa'i dpe gang zhe na /
de'i phyir rkang pa'i phyogs gcig lam du 'gro ba la phan par byed pa nyid ma yin pa bzhin no zhes bya bar sbyar te /
rkang pa'i phyogs gcig ces bya ba ni rkang pa'i yan lag gi phyogs gcig tu gyur pa ste /
rkang pa'i nying lag tu gyur pa'i rting pa dang sor mo la sogs pa'o / /
rkang pa'i phyogs gcig tu gyur pa rting pa dang sor mo la sogs pa de ni lam du 'gro ba la phan par byed pa nyid ma yin te /
lam du 'gro ba'i yan lag gi gtso bo nyid ma yin pa dang 'dra ba'i tshig gi phyogs gcig tu gyur pa yi ge'i don kyang ngag la sogs pa'i don rtogs par bya ba la phan par byed pa nyid ma yin te /
ngag la sogs pa'i don rtogs par bya ba'i yan lag gi gtso bo nyid ma yin pas 'dir ma bstan to / /
rdul phra rab la sogs pa bsgres pas dpag tshad la sogs pa'i lam gyi rtsom pa dag ci rigs su rnam par gzhag pa ni lam gyi tshad kyi rtsom pa rnam par gzhag pa'i skabs su dngos po bsam pa yin pas /
rdul phra rab dang por bye brag tu rtogs par bya ba rigs kyi /
'dir tshig la sogs pa'i don rtogs par bya ba ni bstan bcos kyi khyad par bskyed pa'i rtsom pa rnam par gzhag pa'i skabs su don rtogs par bya ba bsam pa yin pas /
yi ge'i don dang por bye brag tu rtogs par bya ba mi rigs pas rdul phra rab las dpe blangs te rgol ba de ni dpe yang ma grub pa yin no zhe'o zhes bya ba'i sgra ni 'grel pa byed pa nyid ma yin pa dbu ma'i grub pa'i mtha' smra ba kha cig na re de skad zer ro zhes bya ba'i don to / /
phyogs snga ma khong nas dbyung ba dang /
de'i lan du dbu ma pa'i grub pa'i mthar smra ba kha cig tshig la sogs pa'i don rnams ni ngag la sogs pa'i don la phan par byed pa nyid yin gyi /
tshig gi phyogs gcig gi lam du 'gro ba bzhin no zhes smras pa de la 'dir 'gro ba la byed pa nyid kyis phyogs snga ma de'i lan 'di skad btab na rigs kyi /
de'i lan kha cig gis smras pa de ni mi rigs par sgrub pa'i phyir /
gzhan ma yin pa ni tshig la sogs pa ni 'du byed bskyed pas bstan bcos kyi don yan lag ma lus pa khong du chud pa la phan par byed pa nyid du rigs kyi /
sngar brtags pa ni mi rigs so zhes zer ro zhes bya ba smras so / /
de la gzhan ma yin pa ni zhes bya ba ni gzhan ma yin pas rang nyid yin te /
'grel pa byed pa nyid yin no / /
de'i phyir 'grel pa byed pa nyid ni phyogs snga ma dang /
de'i lan kha cig gis smras pa de la 'di skad ces zer ro zhes bya bar sbyar ro / /
tshig la sogs pa ni zhes bya ba ni tshig gi don dang /
ngag gi don dang /
rab tu byed pa'i don de dag go / /
sogs pa zhes bya ba'i sgras ni ngag gi don dang rab tu byed pa'i don gnyis bsdu'o / /
'du byed skyed pas zhes bya ba ni blo'i 'du byed dang dran pa'i 'du byed sems la skyed pas so / /
bstan bcos kyi don yan lag ma lus pa zhes bya ba ni bstan bcos kyi don yan lag thams cad dang bcas pa ste /
bstan bcos kyi don gsal bar byed pa'i yan lag ni rab tu byed pa'i don yin la /
rab tu byed pa'i don gsal bar byed pa'i yan lag ni ngag gi don yin /
ngag gi don gsal bar byed pa'i yan lag ni tshig gi don yin pas /
bstan bcos kyi don gsal bar byed pa'i yan lag rab tu byed pa dang /
ngag dang tshig ma lus pa thams cad ces bya ba'i tha tshig go / /
khong du chud pa la phan par byed pa nyid du zhes bya ba ni rtogs par bya ba la phan par byed pa nyid du ste /
yan lag gi gtso bo nyid yin par ro / /
rigs kyi zhes bya ba ni 'os shing gsha'i zhes bya ba'o / /
de la tshig la sogs pa 'du byed skyed pas bstan bcos kyi don yan lag ma lus pa khong du chud pa la phan par byed pa nyid du ji ltar rigs she na /
dper na gom pa gcig pus yul gzhan du phyin par mi nus kyi /
gom pa snga mas gom pa phyi ma la sbyor ba'i 'du byed bskyed la /
'du byed skyes pa des gom pa gzhan 'dor zhing de lta bu brgyud pa'i tshul gyis yul gzhan du phyin par nus pa dang 'dra bar /
'dir yang tshig la sogs pa'i don brjod pa 'ba' zhig gis ngag la sogs pa'i don la phan par byed pa nyid ma yin gyi /
'di ltar tshig gi don brjod pas ni blo'i 'du byed dang dran pa'i 'du byed bskyed la /
'du byed skyes pa des tshig gi don snga ma 'dzin cing phyi ma mi brjed pas tshig gi don yan lag ma lus pa khong du chud pa la phan par byed pa nyid du rigs pa dang /
de bzhin du tshig gi don khong du chud nas ngag gi don brjod nas kyang blo'i 'du byed dang dran pa'i 'du byed bskyed la /
'du byed skyes pa des ngag gi don snga ma bzhin 'dzin cing phyi ma mi brjed pas ngag gi don yan lag ma lus pa khong du chud pa la phan par byed pa nyid du rigs pa dang /
ngag gi don khong du chud nas rab tu byed pa'i don brjod pas kyang blo'i 'du byed dang dran pa'i 'du byed bskyed la /
'du byed skyed pa des rab tu byed pa'i don snga ma 'dzin cing phyi ma mi brjed pas rab tu byed pa'i don yan lag ma lus pa khong du chud pa la phan par byed pa nyid du rigs pa dang /
rab tu byed pa'i don khong du chud nas bstan bcos kyi don brjod pas kyang blo'i 'du byed dang dran pa'i 'du byed bskyed la /
'du byed skyed pa des bstan bcos kyi don snga ma 'dzin cing phyi ma mi brjed pas bstan bcos kyi don yan lag ma lus pa khong du chud pa la phan par byed pa nyid du rigs so / /
sngar brtags pa ni mi rigs so zhes bya ba ni sngar dbu ma pa'i grub pa'i mtha' smra ba kha cig gis tshig la sogs pa'i don rnams ni ngag la sogs pa'i don la phan par byed pa nyid yin gyi zhes brtags pa de ni mi rigs pa'o / /
ci'i phyir zhe na /
chos thams cad skad cig ma ma yin pas tshig gi don brjod ma thag tu 'gags pas ngag gi don ma byung ba la phan par byed pa nyid du mi rigs pa dang /
de bzhin du ngag gi don brjod ma thag tu 'gags pas kyang rab tu byed pa'i don ma byung ba la phan par byed pa nyid du mi rigs pa dang /
rab tu byed pa'i don brjod ma thag tu 'gags pas kyang bstan bcos kyi don ma byung ba la phan par byed pa nyid du mi rigs pa'i phyir ro / /
sngar tshig gi phyogs gcig ni lam du 'gro ba bzhin no zhes brtags pa ni rigs pa kho na yin te /
tshig gi phyogs gcig ni yi ge yin la /
yi ge la ni tha snyad med pas 'du byed bskyed par mi nus pa'i phyir ngag la sogs pa'i don la phan par byed pa nyid ma yin pas /
'dir yang dang por ma bstan te /
dper na rkang pa'i phyogs gcig ni 'gro ba la phan par byed pa nyid ma yin pa bzhin no zhes bstan pa'i phyir ro / /
de lta bas na slob dpon gyis nyes par smras pa nyid yin no zhes zer ba'i phyogs snga ma khong nas dbyung ba gang yin pa de ni de lta ma yin no / /
phyogs snga ma khong nas dbyung ba de dag de'i lan gyi dbu ma pa'i grub pa'i mtha' smra ba kha cig dang /
'grel pa byed pas ji skad smras pa'i gzhung 'di nyid la shes rab sgron ma rgya cher 'grel bar byed pa'i slob dpon yon tan byin zhes bya ba gzhan zhig ni 'di skad ces kyang zer te /
'dir gzhan dag na re /
bcom ldan 'das la mngon par bstod de /
bstan bcos mdzad par bzhed nas zhes smras na /
de'i phyir bstan bcos byed par 'dod pas bstan bcos nyid bya ba yin na 'dir 'gag pa med pa la sogs pa'i tshig gi don brgyad po dag tsam kho na zhig dang po kho nar smos la /
bstan bcos ni ma smos pas de'i phyir /
slob dpon gyis nyes par smras pa nyid yin no zhes zer ba'i phyogs snga ma khong nas dbyung ba de'i lan ni /
de la tshig gi don rtogs pa med par ngag dang /
rab tu byed pa dang /
bstan bcos kyi don mi rtogs pas de'i phyir dang po kho nar tshig gi don brjod par bya'o zhes bya ba'i gzhung 'di yin no / /
kha cig na re tshig la sogs pa'i don rnams ni ngag la sogs pa'i don la phan par byed pa nyid yin gyi /
tshig gi phyogs gcig ni lam du 'gro ba bzhin no zhe'o zhes bya ba ni rgol ba'i tshig yin la /
gzhan ma yin pa ni tshig la sogs pa'i 'du byed bskyed pa la bstan bcos kyi don yan lag ma lus pa khong du chud pa la phan par byed pa nyid du rigs kyi /
sngar bstan pa ni mi rigs so zhes zer ro zhes bya ba ni de'i lan yin te /
de dag gis ji skad bstan zhe na /
sngar gzhan dag na re /
bcom ldan 'das la mngon par bstod de bstan bcos mdzad par bzhed nas zhes smra na /
de'i phyir bstan bcos byed par 'dod pas bstan bcos nyid bya ba yin na /
'dir 'gag pa med pa la sogs pa tshig gi don brgyad po dag tsam kho na zhig dang po kho nar smos la /
bstan bcos ni ma smos pa de'i phyir slob dpon gyis nyes par smras pa kho na yin no zhes zer ba'i phyogs snga ma khong nas dbyung ba de'i lan du 'grel pa byed pas /
de la tshig gi don rtogs pa med par ngag dang rab tu byed pa dang bstan bcos kyi don mi rtogs pas /
de'i phyir dang po kho nar tshig gi don brjod par bya'o zhes bya ba'i gzhung gis lan btab pa dang /
de nyid las rgol ba kha cig na re /
gal te de ltar na yang khyod kyi go rims nyams pa yin te /
'di ltar tshig la sogs pa'i don rnams ni ngag la sogs pa'i don la phan par byed pa nyid yin pas de'i phyir dang po kho nar tshig gi don brjod par bya'o zhes zer na /
'o na 'di tshig gi phyogs gcig tu gyur pa'i yi ge'i don dang po kho nar brjod par bya dgos te /
dper na lam du 'gro ba'i dang po rtsom pa /
phra rab rdul dang rdul phran dang / /
chu dang lcags dang ri bong dang / /
lug dang glang dang nyi zer dang / /
sro ma shig dang nas dang sor / /
khru dang mi dang gzhu dang ni / /
rgyang grags dang ni dpag tshad rnams / /
bsgre bas lam gyi rtsom pa dag /
ci rigs su ni rnam par gzhag /
ces bya bas dpag tshad la sogs pa'i lam du 'gro ba'i dang po rtsom pa ni rdul phra rab yin pas de dang po kho nar brjod par bya dgos pa bzhin du /
'dir yang bstan bcos dang rab tu byed pa dang ngag dang tshig gi don ci rigs su rnam par gzhag pa thams cad kyi dang po rtsom pa ni yi ge yin pas /
de'i phyir dang po kho nar yi ge'i don brjod par bya ba rigs na /
ma brjod pas go rims nyams pa yin no zhes dngos su rgol ba de'i lan du 'dir 'grel pa byed pa gzhan ma yin pa rang nyid ni 'di skad ces zer te /
tshig la sogs pa ni yan lag dang bcas pa yin pas de dag la ni rang gi ngo bo las gzhan pa'i don kyang yod pa'i phyir /
tshig la sogs pa brjod pas yi ge rnams klog pa'i 'du byed skyed pas na tshig dang /
ngag dang rab tu byed pa'i don yi ge'i 'du byed skyed pa brjod na /
bstan bcos kyi don yan lag ma lus pa khong du chud pa la phan par byed pa nyid du 'gyur bas /
de'i phyir dang po kho nar tshig gi don brjod par bya'o zhes smras pa gang yin pa de rigs kyi /
rgol ba dang po kho nar yi ge'i don brjod par bya ba'i rigs so zhes sngar brtags pa ni mi rigs te /
yi ge'i sgra ka zhes bya ba la sogs pa brjod pa na yi ge rnams la yan lag med pa'i phyir /
de las lhag pa'i don gzhan rtogs par 'gyur ba med pas de'i phyir dang po kho nar yi ge'i don brjod par bya ba mi rigs so zhes lan btab pa yin no zhes zer te /
slob dpon phyi mas bshad pa'i lugs 'di la dbu ma pa'i grub pa'i mtha' smra ba dag phal cher ni snying por mi 'dzin to / /
de ltar na phyag 'tshal ba'i tshigs su bcad pas bsdus pa 'di nyid bstan bcos kyi lus yin te /
tshig gi don brgyad po 'di dag ni slob dpon nyid kyis tshig le'ur byed pa dag gi lung dang rigs pa'i sgo nas rab tu byed pa'i skabs nyi shu rtsa bdun gyis rnam par bshad do / /
'di nyid don dam pa pa'i chos mngon pa yin te /
'di ltar 'dir chos rnams kyi don dam pa pa'i mtshan nyid rnam par 'jog cing yongs su rtogs par byed pa dang /
'di nyid kyis mya ngan las 'das pa mngon sum du byed cing mya ngan las 'das pa thob par byed pa'i phyir ro / /
sde snod gsum las 'byung ba ni kun rdzob pa'i chos mngon pa yin te /
'di ltar de ni chos rnams kyi tha dad pa'i mtshan nyid sra ba dang gsher ba dang dro ba dang g.yo ba la sogs pa dag bstan cing don rnam pa ma bstan pa'i phyir ro / /
'di ltar de'i phyir lung gzhan dag las kyang /
phung po lnga po dngos med de / /
ma byung nyid las byung ba yin / /
gang gis phung po kun bslangs pa / /
de la kun nas slong ba med / /
lnga phung mtshan nyid gang yin pa / /
de ni chos kun mtshan nyid do / /
de dag de yi mtshan nyid du / /
bshad kyang mtshan nyid yod ma yin / /
zhes ji skad gsungs pa lta bu'o / /
gal te sde snod gsum las 'byung ba'i chos mngon pa tha snyad pa yin na /
'on te mya ngan las 'das pa mngon sum du byed pa ma yin pas /
de ltar na nyan thos dang /
rang sangs rgyas rnams la mya ngan las 'das pa med par 'gyur bas khas blangs pa la gnod par 'gyur ro zhe na /
khas blangs pa la gnod par mi 'gyur te 'di ltar de dag gi mya ngan las 'das pa ni bsti gnas yin gyi /
de dag gi mya ngan las 'das pa ste de kho na ni ma yin te /
dam pa'i chos pad ma dkar po'i mdo dang /
bden pa po'i le'u dang /
rab tu zhi ba rnam par gdon mi za ba'i cho 'phrul bstan pa dang /
ting nge 'dzin gyi sgo'i mdo dag las de dag kyang mthar stobs bcu mnga' bar 'gyur ro zhes rigs pas rgya cher ji skad bka' stsal pa lta bu'o / /
'phags pa lang kar gshegs pa'i mdo las kyang /
theg pa rnam gzhag yod min te / /
nga ni theg pa gcig tu smra / /
byis pa rnams ni drang ba'i phyir / /
theg pa tha dad ngas bshad do / /
zhes gsungs te /
ji skad bstan zhe na /
theg pa ni gcig kho na ste /
sangs rgyas nyid thob par byed pa'i theg pa chen po'o / /
de yang dus yun ring po nas yang dag par bsgrub par bya ba dang /
sdug bsngal grangs med pa'i gzhi'i 'khor bar gnas pas yang dag par bsgrub par bya ba dang /
shin tu bya dka' ba 'bum phrag du mas yang dag par bsgrub par bya ba yin pa'i phyir /
snying stobs chung ngu rnams de la mngon par brtson pa bya bar mi spro bas de'i phyir bcom ldan 'das kyis byis pa so so'i skye bo rnams dang /
nyan thos dang /
rang sangs rgyas dman pa la mos pa rnams drang zhing bsdu ba'i phyir theg pa tha dad par yang bka' stsal te /
'di ltar mngon par brtson pa rnams kyi dbang du mdzad nas /
thar pa myur ba srid gsum gyi / /
zhes gsungs pas /
de'i phyir de dag gi don du nyan thos dang /
rang sangs rgyas kyi theg pa rnam par gzhag par mdzad do zhes bstan pa yin no / /
nyan thos dang rang sangs rgyas de dag gis ci zhig ma rtogs na /
de'i phyir de dag sangs rgyas nyid 'dod ce na /
de'i phyir /
de dag rnam grol rnam pa gsum / /
chos la bdag med nyid dang ni / /
de bzhin mnyam nyid ye shes dang / /
nyon mongs rnam par grol bas spangs / /
zhes gsungs so / /
nyan thos dang rang sangs rgyas dang /
sangs rgyas kyi chos rnams dang bral ba de dag gi 'gro ba gang yin zhe na /
de'i phyir /
ji ltar rgya mtsho shing zhig ni / /
rlabs rnams kyis ni rab g.yengs ltar / /
de bzhin nyan thos rmongs pa yang / /
mtshan nyid kyis ni rab tu g.yengs / /
zhes bya ba gsungs te /
ji ltar bstan zhe na /
gang gi phyir de dag gis chos bdag med pa ma rtogs pa de'i phyir /
chos la tha snyad pa'i rang gi mtshan nyid gang yin pa der mngon par zhen pas /
des na sangs rgyas kyi mya ngan las 'das pa'i mthar ma phyin la /
nyon mongs pa spang ba'i phyir ni 'khor bar mi skye zhing 'khor ba'i skyon dag gis kyang gnod par mi 'gyur te /
dper na shing rgya mtsho'i nang na thams cad du 'khyams yang 'bying bar mi 'gyur ba bzhin te /
ji skad du /
de la mthar thug yod min zhing / /
phyir yang ldog par mi 'gyur ro / /
zhes gsungs pa lta bu'o / /
gang gi tshe de dag mya ngan las 'das pa'i ting nge 'dzin la snyoms par 'jug pa de'i tshe na sems dang /
yid dang /
rnam par shes pa'i rnam par rtog pa thams cad bkag nas /
bskal pa grangs med pa brgya phrag du ma 'da' bar byed de /
de'i phyir /
ting nge 'dzin gyi lus thob nas / /
bskal pa'i bar du de mi zad / /
ces gsungs so / /
de dag ting nge 'dzin de la gnas pa dag gi yon tan ni gang dag yin /
khyad par ni gang dag yin zhe na /
de'i phyir /
nyon mongs bag chags kun tu 'brel / /
kun nas slong ba rnam par spangs / /
ting nge 'dzin gyi myos pas brgyal / /
de dag zag med dbyings na 'khod / /
ces gsungs te /
ji skad bstan zhe na /
nyon mongs pa rnams kyi bag chags ni yod la /
nyon mongs pa rnams kun tu 'byung ba ni med de /
'du shes med pas brgyal ba bzhin du 'khod do / /
de'i phyir de nyid las /
ji ltar glang chen rdzab song ba / /
phan tshun rgyug par mi byed ltar / /
ting 'dzin myos par bying ba yi / /
nyan thos rnams ni de bzhin gnas / /
zhes gsungs pa lta bu'o / /
de dag gang gi tshe yun ring po 'das nas sad par byed pa de'i tshe na /
de bzhin gshegs pa rnams kyis bskul nas /
nyon mongs pa rnams zad kyang skye ba la dbang thob pa'i phyir yang skye ba kun tu ston cing /
bsod nams dang ye shes kyi tshogs bsgrub pa yang byas /
bag chags kyi mtshams sbyor ba spang ba yang byas nas /
rnam pa thams cad mkhyen pa nyid thob par byed de /
de nyid las /
nyan thos dang rang sangs rgyas rnams bag chags rtsad nas 'joms pa'i snyoms par 'jug pa bsgoms pas zag pa med pa'i chos kyi dbyings rtogs te /
yang 'jig rten las 'das pa zag pa med pa chos kyi dbyings su rtogs pa'i tshogs rnams yongs su rdzogs par byas nas /
chos kyi sku bsam gyis mi khyab pa la dbang bsgyur ba nyid 'thob par 'gyur ro zhes gsungs pa dang /
ji skad du /
ji ltar skyes bu ra ro ba / /
chang dang bral nas sad pa ltar / /
de ltar de dag nga yi sku / /
sangs rgyas chos zhes bya ba thob / /
ces gsungs pa lta bu ste /
de lta bas na theg pa ni gcig kho na'o zhes bya ba de ni legs par smras pa yin no / /
'phags pa bden pa pos bstan pa'i le'u las kyang /
ngas nyan thos dang rang sangs rgyas kyi theg pa rnam par gzhag pa med do / /
de ci'i phyir zhe na /
de bzhin gshegs pa ni 'du shes sna tshogs nyid dang bral ba'i phyir ro / /
gal te de bzhin gshegs pa kha cig la theg pa chen po ston par 'gyur /
kha cig la ni rang sangs rgyas kyi theg pa ston par 'gyur /
kha cig la ni nyan thos kyi theg pa ston par 'gyur na /
de ni de bzhin gshegs pa'i thugs yongs su ma dag pa yin par yang 'gyur /
mngon par zhen pa'i skyon du yang 'gyur /
thugs rje chen po nyi tshe bar yang 'gyur /
'du shes sna tshogs nyid kyi skyon du yang 'gyur /
ngas chos la slob dpon gyi dpe mkhyud byas par yang 'gyur ba zhig na /
'di ltar nga ni sems can rnams la chos gang dang gang ston pa de dang de thams cad 'di lta ste /
thams cad mkhyen pa'i ye shes thob par bya ba'i phyir /
byang chub la gzhol ba /
theg pa chen po la 'bab pa /
thams cad mkhyen pa nyid la bab pa /
phyogs gcig yang dag par thob par byed pa yin no zhes ji skad gsungs pa lta bu ste /
de lta bas na theg pa tha dad par rnam par gzhag pa med do / /
sde pa gzhan dag gi gzhung las kyang /
gang gis rdzu 'phrul gyi rkang pa bzhi po 'di dag kun du bstan zhing goms par byas lan mang du byas pa de ni 'dod na bskal pa 'am /
bskal pa las lhag par 'jug par 'gyur te /
bskal pa las lhag pa zhes bya ba ni bskal pa grangs med pa du ma dag tu tshe byin gyis brlabs nas sangs rgyas kyi chos bsgrubs te /
bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ba'o / /
de lta bas na sangs rgyas bcom ldan 'das rnams ni sangs rgyas kyi rigs can rnams dang /
ma nges pa'i rigs can rnams nyan thos dang rang sangs rgyas nyid du sems bskyed pa las bzlog par mdzad de /
'di ltar ting nge 'dzin de la gnas pa rnams ni sems can gyi don mtha' yas pa las yongs su nyams pa dang /
dad pa la sogs pa'i dbang po rnams kyang phyi rol pa srid pa'i rtse mo nas shi 'phos pa dag gi ltar rtul por 'gyur ba'i phyir ro / /
nyan thos dang rang sangs rgyas kyi rigs can rnams ni nges par mya ngan las 'das pa bsti gnas der bstis nas /
phyis rim pa de nyid kyis bla na med pa yang dag par rdzogs pa'i byang chub 'thob par 'gyur ro zhes gsungs so // //
bam po lnga pa /
zhar la bshad pas chog gi /
da ni skabs nyid bsgrub par bya ste /
de la 'gag pa med pa zhes bya ba la sogs pa tshig gi don brgyad po gang dag smras pa de dag gi don dag mthun pa'i ming ni gang dag yin /
'gag pa med pa zhes bya bas ni ci zhig bstan /
don gcig min zhes bya ba'i bar gyis kyang ci zhig bstan zhe na /
de'i phyir 'gag pa zhes bya ba ni 'jig pa'o zhes bya ba smras te /
'jig pa dang /
med pa dang /
nyams pa gang yin pa de ni 'gag pa zhes bya'o / /
skye zhes bya ba ni 'byung ba'o zhes bya ba ste 'byung ba dang srid pa dang 'phel ba gang yin pa de ni skye zhes bya'o / /
chad pa zhes bya ba ni rgyun chad pa'o zhes bya ba la /
rgyun zhes bya ba ni rgyun chags su bar du ma chod par 'brel pa ste /
dper na mar me'i me lce 'bar ba dang /
chu'i 'od pa 'bab pa'i rgyun 'bab pa'i rgyun lta bu'o / /
rgyun de chad pa ni bar du chad cing mi 'byung ba ste de ni chad pa zhes bya'o / /
rtag pa zhes bya ba ni dus thams cad du gnas pa'o zhes bya ba ni gang la dus thams cad du gnas pa'i ngang tshul yod pa ste /
rnam pa gang gis sngon nye bar mtshon par gyur pa'i rnam pa de nyid kyis phyis kyang nye bar mtshon par 'gyur zhing mi 'gyur ba de ni rtag pa zhes bya'o / /
'ong ba zhes bya ba ni tshur 'ong ba'o zhes bya ba ni yul thag ring po nas yul thag nye bar tshur 'ong ba ni 'ong ba zhes bya'o / /
'gro zhes bya ba ni phar 'gro ba'o zhes bya ba ni yul thag nye ba nas yul thag ring por phar 'gro ba ni 'gro zhes bya'o / /
tha dad don zhes bya ba ni don tha dad pa'o zhes bya ba ni kha dog dang sgra skad dang /
rnam pa dang yon tan dag gis don tha dad pa ste /
dper na chu la me lta bu de ni don tha dad pa zhes bya'o / /
don gcig ces bya ba ni don tha mi dad pa ste gzhan ma yin pa zhes bya ba gang yin pa'o zhes bya ba ni gang la kha dog dang sgra skad dang rnam pa dang yon tan dag gis don tha dad pa med pa ste /
dper na chu la me lta bu ma yin pa de ni don gcig ces bya'o / /
de la 'gag pa med pa zhes bya ba ni 'di la 'gag pa yod pa ma yin pa'o zhes bya bas ji skad bstan zhe na /
'jig pa dang med pa dang nyams pa zhes bya ba'i sgras bstan pa'i 'gag pa gang yin pa de ni chos kyi de kho na rtogs pa med pa'i tshul gyis rtogs pa 'di la med pa'o / /
'di ltar de la ni rtogs par bya ba cung zad kyang med de /
lung las /
de la chos rdul tsam yang dmigs su med pa des na bla na med pa yang dag par rdzogs pa'i byang chub ces bya'o zhes ji skad gsungs pa lta bu'o / /
de'i phyir phyi rol lam nang ngam 'jig rten pa'am 'jig rten las 'das pa'i chos 'ga' la yang 'gag pa med pa de dmigs su med pas 'gag pa med pa zhes bya'o / /
don gcig min zhes bya ba'i bar du yang 'di la don gcig pa yod pa ma yin pa'o zhes bya bas ni 'di skad bstan te /
ji ltar 'jig pa dang /
med pa dang /
nyams pa zhes bya ba'i sgras bstan pa'i 'gag pa gang dag yin pa de chos kyi de kho na rtogs pa med pa'i tshul gyis rtogs pa 'di la med pa de bzhin du /
skye ba dang /
chad pa dang /
rtag pa dang /
'ong ba dang /
'gro ba dang /
don tha dad pa dang /
don gcig pa zhes bya ba'i sgras bstan pa gang dag yin pa de dag kyang chos kyi de kho na rtogs pa med pa'i tshul gyis rtogs pa 'di la med pa'o / /
de la kha cig na re /
'gag pa dang /
skye ba dang /
tha dad pa nyid dang /
gcig pa nyid bkag pa ni don dam par ro / /
chad pa dang rtag pa bkag pa ni tha snyad du'o / /
'ong ba dang 'gro ba bkag pa ni gnyi gar ro zhe'o zhes bya ba la /
de la zhes bya ba ni 'gag pa med pa zhes bya bas 'gag pa bkag pa dang /
skye ba med pa zhes bya bas skye ba bkag pa dang /
chad pa med pa zhes bya bas chad pa bkag pa dang /
rtag pa med pa zhes bya bas rtag pa bkag pa dang /
'ong ba med pa zhes bya bas 'ong ba bkag pa dang /
'gro ba med pa zhes bya bas 'gro ba bkag pa dang /
tha dad don min zhes bya bas tha dad pa nyid bkag pa dang /
don gcig min zhes bya bas don gcig pa nyid bkag pa ji skad bstan pa de la'o / /
kha cig na re zhes bya ba ni dbu ma pa'i grub pa'i mtha' smra ba kha cig na re'o / /
'gag pa dang skye ba dang tha dad pa nyid dang gcig pa nyid bkag pa ni don dam par ro zhes bya ba ni dngos po rnams kyi 'gag pa dang skye ba dang tha dad pa nyid dang mtshan nyid gcig pa nyid ni don dam par bkag go / /
kun rdzob tu ni ma bkag ste / /
'di ltar kun rdzob tu ni 'jig rten gyi tha snyad du dngos po thams cad la 'gag pa yang yod /
skye ba yang yod pa'i phyir dang /
bum pa dang snam bu la sogs pa tha dad pa nyid kyang yod pa'i phyir dang /
lhas byin ni mchod sbyin la sogs pa gzhan med pas gcig pa nyid do zhes brjod pa'i phyir ro / /
chad pa dang rtag pa bkag pa ni tha snyad du'o zhes bya ba ni dngos po rnams kyi chad pa dang rtag pa bkag pa ni don dam par bkag pa 'ba' zhig tu ma zad kyi /
kun rdzob kyi tha snyad du yang bkag pa ste /
'di ltar kun rdzob tu yang dngos po rnams la chad pa dang rtag pa med de /
bskal pa'i dang po tshun chad nas rtswa la sogs pa'i rgyun 'brel pa dag da dung yang rgyun chad pa med pa'i phyir dang /
'jig rten na dngos po thams cad mi rtag pas rtag pa 'ga' yang mi snang ba'i phyir ro / /
'ong ba dang 'gro ba bkag pa ni gnyi gar ro zhes bya ba ni dngos po rnams kyi 'ong ba dang 'gro ba bkag pa ni kun rdzob dang don dam pa gnyi gar bkag ste /
'di ltar kun rdzob tu yang 'dus byas thams cad skad cig gcig la 'jig pa'i ngang can yin pas 'ong ba dang 'gro ba med do zhes grub pa'i mtha' las gsungs pa'i phyir dang /
don dam par yang slob dpon nyid kyis 'ong ba dang 'gro ba brtag pa'i skabs nas 'ong ba dang 'gro ba dgag pa mdzad pa'i phyir ro / /
de ltar dngos po kha cig don dam par bkag pa dang /
kha cig tha snyad du bkag pa dang /
kha cig gnyi gar bkag pa'i tshul du bshad pa 'di ni /
'jig rten dang 'gal ba spang ba'i phyir dang /
lung dang 'gal ba spang ba'i phyir bshad pa yin te /
'di ltar kha cig dngos po rnams kun rdzob tu bkag par 'dod pa ni 'jig rten dang 'gal ba yin la /
kha cig dngos po rnams don dam par bkag par 'dod pa'i lung dang 'gal ba yin pa'i phyir ro / /
gzhan ma yin pa ni 'dir thams cad don dam par bkag ste nges par gzung ba'i phyir ro / /
gzhan du yang mi 'gal te /
khyad par gyi gzhi'i khyad par ji skad bstan pa la 'gal ba med pa'i phyir dang /
mdzad pa pos bstan pa nyid kyis bzhed pa mchog yin pa'i phyir ro zhes zer ro zhes bya ba la /
gzhan ma yin pa ni zhes bya ba ni gzhan ma yin pas rang nyid yin te /
'grel pa byed pa nyid yin no / /
de'i phyir 'grel pa byed pa nyid ni 'dir 'gag pa dang /
skye ba la sogs pa dgag pa ni thams cad don dam par bkag pa pa yin no zhes zer bar sbyar ro / /
'dir zhes bya ba ni 'gag pa dang skye ba la sogs pa dgag pa'i skabs 'dir ro / /
thams cad ces bya ba ni 'gag pa dang skye ba la sogs pa thams cad do / /
don dam par bkag ste zhes bya ba ni don dam par 'gag pa dang skye ba la sogs pa med pa yin te /
ci'i phyir zhe na /
gang gi tshe slob dpon don dam pa'i mtshan nyid rtogs par mdzad pa de'i tshe na shes rab kyi pha rol tu phyin pa'i tshul bstan pa 'dir dngos po rnams kyi 'gag pa dang /
skye ba dang /
chad pa dang /
rtag pa dang /
'ong ba dang /
'gro ba dang /
don tha dad pa dang /
don gcig pa zhes bya ba dag dgag par bzhed pa'i phyir ro zhes zer ro / /
ci'i phyir de dag thams cad don dam par dgag ce na /
de'i phyir nges par gzung ba'i phyir ro zhes bya ba smras te /
'di ltar tshig thams cad ni gdon mi za bar nges par gzung bar bya ba yin la /
nges par gzung bar bya ba de yang don dam pa'i yul kho na la yin gyi /
kun rdzob kyi yul la ni ma yin pa'i phyir ro / /
gzhan du yang mi 'gal te zhes bya ba ni dngos po rnams kyi 'gag pa dang /
skye ba la sogs pa de dag nges par gzung ba las don dam par dgag pa 'ba' zhig tu yang ma zad de /
'di ltar rnam pa gzhan du yang 'jig rten dang yang mi 'gal zhing /
lung dang yang mi 'gal la /
'gag pa dang skye ba la sogs pa de dag thams cad don dam par bkag pa yang yin no / /
rnam pa gzhan yang gang zhe na /
de'i phyir khyad par gyi gzhi khyad par ji skad bstan pa la 'gal ba med pa'i phyir dang zhes bya ba smras so / /
gang la 'jig rten dang 'gal ba dang lung dang 'gal ba med ce na /
de'i phyir khyad par gyi gzhi'i khyad par ji skad bstan pa la zhes bya ba smras te /
khyad par gyi gzhi shes rab kyi pha rol tu phyin pa'i tshul rten cing 'brel par 'byung ba gang la khyad par 'gag pa med pa dang /
skye ba med pa la sogs pa yod pa sngar ji skad bstan pa de ni khyad par gyi gzhi'i khyad par ji skad bstan pa ste de la'o / /
de la 'gal ba med pa'i phyir zhes bya ba ni /
de la 'jig rten dang 'gal ba dang /
lung dang 'gal ba med pa'i phyir te /
gang gi phyir de la don gyis nyes pa med pa de'i phyir /
gzhan gyi 'jig rten dang 'gal ba dang /
lung dang 'gal ba yod do zhes rgal bar mi nus so / /
yang na gzhan du yang mi 'gal te zhes bya ba ni /
nges par gzung ba'i phyir mi 'gal ba dang /
don gyis nyes pa med pa'i phyir mi 'gal ba 'ba' zhig tu yang ma zad de /
'di ltar mdzad pa pos bstan pa nyid kyi bzhed pa mchog yin pa'i phyir yang mi 'gal te /
'gag pa dang skye ba la sogs pa de dag thams cad don dam par bkag pa yin no / /
mdzad pa pos bstan pa nyid kyis zhes bya ba ni sgra'i bstan bcos kyi mtshan nyid las byed pa po'i 'dod pa mchog ni las yin no zhes 'byung bas /
'dir yang rten cing 'brel bar 'byung ba bden pa gnyis su bstan pa'i phrin las la ston par mdzad pa'i mdzad pa po ni bcom ldan 'das yin la /
bcom ldan 'das kyis kun rdzob kyi bden pa dang /
don dam pa'i bden pa gnyi ga bstan pa'i sgo nyid kyis so / /
bzhed pa mchog yin pa'i phyir ro zhes bya ba ni mdzad pa po bcom ldan 'das kyis kun rdzob kyi bden pa yang bstan par bzhed la /
don dam pa'i bden pa yang bstan par bzhed pa las skabs 'dir bcom ldan 'das kyis bstan par bzhed pa mchog ni don dam pa'i bden pa yin pa'i phyir mdzad pa po'i bzhed pa mchog gi phrin las don dam pa yin pas /
'gag pa dang /
skye ba dang chad pa dang /
rtag pa dang /
'ong ba dang /
'gro ba dang /
don tha dad pa dang /
don gcig pa zhes bya ba de dag thams cad don dam par bkag pa kho na yin par shes par bya'o / /
de ltar yang bcom ldan 'das kyis bcom ldan 'das ma shes rab kyi pha rol tu phyin pa las /
rab 'byor 'di dag thams cad ni tha snyad du bstan pa yin gyi don dam par ni ma yin no zhes gsungs pa'i phyir ro / /
spros pa nyer zhi zhes bya ba ni brjod pa'i bdag nyid la mngon par zhen pa zhi ba'i phyir ro zhes bya ba la /
brjod pa zhes bya ba ni brjod par bya ba'i dngos po rnams mngon sum du byas te tshig gi sgrar brjod pa ni brjod pa zhes bya'o / /
bdag nyid la zhes bya ba ni brjod pa de'i ngo bo nyid la'o / /
mngon par zhen pa zhes bya ba ni brjod pa'i bdag nyid gang la mngon par zhen pa dang /
chags pa dang /
lhag par chags pa yod pa de ni brjod pa'i bdag nyid la mngon par zhen pa'o / /
zhi ba'i phyir ro zhes bya ba ni nye bar zhi ba'i phyir te /
brjod pa'i bdag nyid la mngon par zhen pa de zhi ba'i phyir spros pa nyer zhi zhes bya'o / /
'di ltar gang la brjod par 'dod pa'i mngon par zhen pa yod pa de la brjod pa'i bdag nyid kyi spros pa 'byung gi /
gang la brjod par 'dod pa'i mngon par zhen pa med pa de la brjod pa'i bdag nyid kyi spros pa mi 'byung zhing nye bar zhi bar 'gyur ba'i phyir ro / /
zhi zhes bya ba ni gnod pa thams cad dang bral ba'i phyir ram /
ngo bo nyid kyis stong pa'i phyir ro zhes bya ba la /
gnod pa thams cad dang bral ba'i phyir zhes bya ba ni 'di las dbul ba la sogs pa'i sdug bsngal gyis gnod par gyur pa ni gzhan gyi nor dbrog pa la sogs pa la brtson pa'i phyir ma zhi ba yin la /
zhe sdang la sogs pa nyon mongs pa skyes pas kyang gnod pa byed pas ma zhi ba yin gyi /
rten cing 'brel bar 'byung ba 'di ni gnod pa thams cad dang bral ba'i phyir zhi ba yin no / /
ngo bo nyid kyis stong pa'i phyir ro zhes bya ba ni skye ba med pa'i mtshan nyid yin pas ngo bo nyid kyis stong pa ste /
de'i phyir yang zhi ba zhes bya'o / /
bstan pa zhes bya ba ni bka' stsal pa'o zhes bya ba ni /
gang gis rten cing 'brel par 'byung /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
zhes bya ba dang sbyar te /
gang gis bstan cing bka' stsal pa zhes bya ba'i tha tshig go / /
rdzogs pa'i sangs rgyas zhes bya ba ni bcom ldan 'das te /
chos dang gang zag bdag med pa nyid yang dag pa phyin ci ma log par thugs su chud pa'i phyir ro zhes bya ba ni /
theg pa chen po 'di la bdag med pa ni rnam pa gnyis te /
chos bdag med pa dang /
gang zag bdag med pa'o / /
de la chos zhes bya ba ni kun rdzob dang don dam pa'i bden pa gnyis kyi mtshan nyid 'dzin pas na chos rnams so / /
gang zag ces bya ba ni 'khor bar yang dang yang du 'gro ba len pa 'am /
yang dang yang du len cing 'gro bas na gang zag go / /
chos de dag dang gang zag de bdag med pa zhes bya ba ni chos de dag dang gang zag de'i ngo bo nyid dang bral ba'o / /
nyid ces bya ba ni chos dang gang zag bdag med pa'i dngos po ni chos dang gang zag bdag med pa nyid do / /
de yang dag pa phyin ci ma log par thugs su chud pa zhes bya ba ni chos dang gang zag bdag med pa nyid yang dag pa ji lta ba bzhin phyin ci ma log par thugs su chud pa'o / /
'di ltar chos de dag dang gang zag de la phyin ci log tu rtogs pa ni ji ltar don dam par chos rnams dang gang zag bdag med pa de bzhin du kun rdzob tu yang gtan med do snyam pa 'am /
ji ltar kun rdzob tu dngos po thams cad yod pa de bzhin du don dam par yang dngos po thams cad yod do snyam pa'o / /
de las zlog pa ni yang dag pa phyin ci ma log par thugs su chud pa'o / /
phyir ro zhes bya ba ni de yang dag pa phyin ci ma log par thugs su chud pa'i phyir bcom ldan 'das ni rdzogs pa'i sangs rgyas zhes bya'o / /
yang na yang dag par sangs rgyas pa dang /
thams cad sangs rgyas pa'i phyir yang dag par rdzogs pa'i sangs rgyas zhes kyang bya'o / /
yang na 'phags pa phyir mi ldog pa'i 'khor lo'i mdo las bcom ldan 'das nyid kyis /
des ni chos kun dngos med pa / /
spros med ngo bo nyid med cing / /
sprul pa lta bur sangs rgyas pas / /
des na sangs rgyas zhes bya'o / /
zhes ji skad gsungs pa lta bu'o / /
smra rnams kyi zhes bya ba ni smra ba nyan thos dang rang sangs rgyas dang byang chub sems dpa' rnams kyis te /
rten cing 'brel par 'byung ba phyin ci ma log par ston par byed pa nyid kyis mtho ris dang byang grol thob par byed pa'i lam nye bar ston par byed pa'i phyir ro zhes bya ba la /
smra rnams zhes bya ba de rnams ni gang dag yin /
de dag ci zhig smra ba'i phyir ni smra rnams zhes bya zhe na /
de'i phyir smra rnams zhes bya ba ni smra ba nyan thos dang /
rang sangs rgyas dang /
byang chub sems dpa' rnams te de rnams kyi'o / /
de dag ci zhig smra ba'i phyir ni smra rnams zhes bya zhe na /
de'i phyir rten cing 'brel bar 'byung ba phyin ci ma log par ston par byed pa nyid kyis mtho ris dang byang grol thob par byed pa'i lam nye bar ston par byed pa'i phyir ro zhes bya ba smras te /
smra ba nyan thos dang /
rang sangs rgyas dang /
byang chub sems dpa' rnams kyang rten cing 'brel par 'byung ba phyin ci ma log par ston par byed pa nyid kyis mtho ris dang /
byang grol thob par byed pa'i lam nye bar ston par byed pa'i phyir smra rnams zhes bya'o zhes bya bar sbyar ro / /
de la rten cing 'brel par 'byung ba phyin ci ma log par ston par byed pa zhes bya ba ni ma rig pa'i rkyen gyis 'du byed rnams zhes bya ba la sogs pa rten cing 'brel par 'byung ba'i yan lag bcu gnyis lugs su 'byung ba dang /
lugs las bzlog pa'i tshul phyin ci ma log par ston par byed pa'o / /
nyid ces bya ba ni rten cing 'brel par 'byung ba phyin ci ma log par ston par byed pa'i dngos po ni rten cing 'brel par 'byung ba phyin ci ma log par ston par byed pa nyid do / /
de'i phyir rten cing 'brel par 'byung ba phyin ci ma log par ston par byed pa nyid des mtho ris dang /
byang grol thob par byed pa'i lam nye bar ston par byed pa'i phyir smra rnams zhes bya'o / /
de la mtho ris zhes bya ba ni 'dod pa'i khams kyi lha dang /
mi rnams dang /
gzugs kyi khams dang /
gzugs med pa'i khams zhes bya ba dag go / /
byang grol zhes bya ba ni phung po'i lhag ma dang bcas pa dang /
phung po'i lhag ma med pa zhes bya ba'i mya ngan las 'das pa rnam pa gnyis so / /
thob par byed pa'i lam zhes bya ba ni mi bslu ba'i lam gang yin pa ste /
'di lta ste mtho ris dang 'dod pa'i khams kyi lha dang /
mi rnams thob par byed pa'i lam ni dge ba bcu'i las kyi lam rnams so / /
mtho ris gzugs kyi khams thob par byed pa'i lam ni bsam gtan bzhi po rnams so / /
mtho ris gzugs med pa'i khams thob par byed pa'i lam ni gzugs med pa'i snyoms par 'jug pa bzhi po rnams so / /
byang grol rnam gnyis thob par byed pa'i lam ni yang dag pa'i lta ba la sogs pa'i mtshan nyid kyis bsdus pa 'phags pa'i lam yan lag brgyad po 'khor dang bcas pa'o / /
nye bar ston par byed pa'i phyir ro zhes bya ba ni /
de ltar smra ba nyan thos dang /
rang sangs rgyas dang /
byang chub sems dpa' rnams kyang rten cing 'brel par 'byung ba phyin ci ma log par ston par byed pa nyid kyis mtho ris dang byang grol thob par byed pa'i lam nye bar ston par byed pa'i phyir smra rnams zhes bya'o / /
dam pa zhes bya ba ni mchog ces bya ste /
gang gis rten cing 'brel par 'byung ba 'gag pa med pa dang /
skye ba med pa la sogs pa'i mtshan nyid ji skad smos pa dang ldan pa bstan pa /
rdzogs pa'i sangs rgyas de ni smra ba nyan thos dang /
rang sangs rgyas dang /
byang chub sems dpa' rnams kyi dam pa mchog yin te /
de la phyag 'tshal lo zhes bya bar sbyar ro / /
'dir gzhan dag na re /
gal te nyan thos dang /
rang sangs rgyas dang /
byang chub sems dpa' rnams kyang rten cing 'brel par 'byung ba phyin ci ma log par ston par byed pa nyid kyis mtho ris dang byang grol thob par byed pa'i lam nye bar ston par byed pa yin na /
'o na gang gis rten cing 'brel bar 'byung ba ston pa /
rdzogs pa'i sangs rgyas de nyan thos dang rang sangs rgyas dang /
byang chub sems dpa' smra ba rnams kyi dam pa mchog tu ji ltar 'gyur zhes zer ba'i phyogs snga ma khong nas dbyung ba de'i lan du 'dir 'grel pa byed pas /
ji ltar smos pa'i khyad par phyin ci ma log pa dang ldan pa'i rten cing 'brel par 'byung ba gsungs pa'i phyir ro zhes bya ba smras so / /
ji skad smos pa'i khyad par phyin ci ma log pa dang ldan pa'i rten cing 'brel par 'byung ba zhes bya ba ni rten cing 'brel bar 'byung ba gang la sngar ji skad smos pa'i khyad par 'gag pa med pa dang /
skye ba med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang /
spros pa nye bar zhi ba dang /
zhi ba zhes bya ba phyin ci ma log pa dag yod pa de ni ji skad smos pa'i khyad par phyin ci ma log pa dang ldan pa'i rten cing 'brel par 'byung ba yin no / /
gsungs pa'i phyir ro zhes bya ba ni bcom ldan 'das ni de ltar ji skad smos pa'i khyad par phyin ci ma log pa dang ldan pa'i rten cing 'brel bar 'byung ba de lta bu gsungs pa yin la /
nyan thos dang /
rang sangs rgyas dang /
byang chub sems dpa' rnams ni /
de lta bu smra ba ma yin pas /
de'i phyir bcom ldan 'das ni /
de rnams kyi dam pa mchog ces bya'o / /
de'i phyir de la phyag 'tshal lo zhes bya ba ni /
de la phyag 'tshal ba ni 'dud par bya ba 'di yin no zhes bya ba'i tha tshig go / /
'dir kha cig na re /
gal te rten cing 'brel bar 'byung na ni ji ltar skye ba med pa yin /
ji ltar skye ba med na ni rten cing 'brel bar 'byung zhes byar yang mi rung bas rang gi tshig dang 'gal zhing dam bcas pa'i skyon du 'gyur te /
de nyid kyis de'i don la skur pa btab pa'i phyir /
dper na smras pa thams cad brdzun no zhes bya ba lta bu'o zhes zer ro / /
zhes bya ba ni rgol ba snga ma de dag nyid brda sprod pa pa'i gzhung las grags pa sgra'i mtshan nyid kyis rten cing 'brel bar 'byung ba'i sgra la klan ka'i skabs ma rnyed nas /
'dir rigs pa can gyi sgyu thabs kyis rigs pa'i bstan bcos gzhan klog cing sgra'i nyes pas skyon 'dogs par byed pa yin no / /
de la 'dir zhes bya ba ni de ltar rten cing 'brel bar 'byung ba'i sgra grub pa'i skabs 'dir ro / /
kha cig na re /
zhes bya ba ni rgol ba snga ma de dag nyid na re'o / /
gal te rten cing 'brel par 'byung na ni ji ltar skye ba med pa yin /
ji ste skye ba med na ni rten cing 'brel bar 'byung zhes byar yang mi rung bas rang gi tshig dang 'gal zhing dam bca' ba'i skyon du 'gyur te zhes bya ba 'di ni phyogs yin no / /
de la gal te /
rten cing 'brel bar 'byung na ni / /
ji ltar skye ba med pa yin / /
zhes bya ba ni /
'di lta ste /
dbu ma pa khyod kyis rten cing 'brel bar 'byung ba skye ba med pa la sogs pa'i mtshan nyid dang ldan pa bstan pa de la 'dir rten cing 'brel bar 'byung zhes bya ba ni khyad par gyi gzhi yin la /
skye ba med pa la sogs pa ni de'i khyad par yin par bstan pas /
des na 'dir rten cing 'brel par 'byung zhes bya ba'i sgra dang /
skye ba med pa zhes bya ba'i sgrar 'gal ba dang /
gal te rten cing 'brel par 'byung ba yin na ni ji ltar skye ba med pa yin zhes zer ro / /
ji ste skye ba med na ni rten cing 'brel bar 'byung zhes byar yang mi rung bas zhes bya ba yang de ltar dbu ma pa khyod kyi rten cing 'brel bar 'byung ba skye ba med pa la sogs pa'i mtshan nyid dang ldan pa bstan pa de la /
'dir skye ba med pa la sogs pa ni khyad par yin la /
rten cing 'brel par 'byung zhes bya ba ni de dag gi khyad par gyi gzhi yin par bstan pas /
des na 'dir skye ba med pa zhes bya ba'i sgra dang /
rten cing 'brel par 'byung ba zhes bya ba'i sgrar 'gal bas /
ci ste skye ba med pa yin na ni rten cing 'brel par 'byung zhes byar yang mi rung bas zhes zer ro / /
rang gi tshig dang 'gal zhing dam bcas pa'i skyon du 'gyur te zhes bya ba ni de'i phyir dbu ma pa khyed kyi rang gi dam tshig dang 'gal zhing dam bcas pa'i skyon du 'gyur te /
de la rten cing 'brel par 'byung ba zhes zer zhing skye ba med pa zhes kyang zer ba ni rang gi tshig dang 'gal ba yin la /
skye ba med pa zhes zer zhing rten cing 'brel par 'byung zhes kyang zer ba ni dam bcas pa'i skyon du 'gyur ba yin no zhes zer ro / /
de nyid kyis de'i don la skur pa btab pa'i phyir zhes bya ba 'di ni phyogs kyi chos yin no / /
de la de nyid kyis de'i don la skur pa btab pa'i phyir zhes bya ba ni gang gi tshe rten cing 'brel bar 'byung zhes khas blangs pa de'i tshe na ni de nyid kyis skye ba med pa zhes bya ba de'i don la skur pa btab pa'i phyir dang /
gang gi tshe skye ba med pa zhes khas blangs pa de'i tshe na ni /
de nyid kyis rten cing 'brel bar 'byung zhes bya ba de'i don la skur pa btab pa'i phyir ro zhes zer ro / /
dper na smras pa thams cad ni brdzun no zhes bya ba lta bu'o / /
zhes bya ba 'di ni dpe yin no / /
de la dper na smras pa thams cad brdzun no zhes bya ba lta bu'o zhes bya ba ni rigs pa'i bstan bcos dag las grags pa'i dpe nyid bstan pa yin te /
dper na la la na re /
b+ha ra ta la sogs pa'i tshig smras pa thams cad ni brdzun no zhes zer ba lta bu'o / /
de yang dper na la la zhig rang gi tshig bden par sgrub pa'i phyir /
b+ha ra ta la sogs pa'i tshig smras pa thams cad brdzun no zhes zer na /
smras pa zhes bya ba'i sgra dang /
thams cad ces bya ba'i sgra de'i nang du de skad zer ba de rang gi tshig kyang 'dus pas /
des na rang gi tshig bden par bsgrub pa'i rang gi tshig dang yang 'gal zhing /
b+ha ra ta la sogs pa'i tshig brdzun par dam bcas pa'i skyon du 'gyur te /
tshig smras pa thams cad brdzun no zhes bya ba de nyid kyis de rang gi tshig smras pa de'i don la yang skur pa btab par 'gyur ba yang 'dra bar /
'dir yang dbu ma pa khyed kyis rang gi tshig dang yang 'gal zhing dam bcas pa'i skyon du 'gyur bar rnam par gzhag ste /
'di ltar rten cing 'brel par 'byung zhes zer zhing skye ba med pa zhes kyang zer ba ni rang gi tshig dang 'gal ba yin la /
rten cing 'brel bar 'byung zhes zer ba de nyid kyis skye ba med pa zhes bya ba de'i don la skur pa btab pa yin /
skye ba med pa zhes zer zhing rten cing 'brel bar 'byung zhes kyang zer ba ni dam bcas pa'i skyon du 'gyur ba yin la /
skye ba med pa zhes zer ba de nyid kyis rten cing 'brel bar 'byung zhes bya ba de'i don la skur pa btab pa yin no zhes zer ro zhes bya ba ni rgol ba snga ma de dag nyid brda sprod pa pa'i gzhung las grags pa'i sgra'i mtshan nyid kyis rten cing 'brel par 'byung ba'i sgra la klan ka'i skabs ma rnyed nas /
'dir rigs pa can gyi sgyu thabs kyis rigs pa'i bstan bcos gzhan klog cing /
sgra'i nyes pas skyon 'dogs par byed pa dag de skad ces zer ba yin no / /
rgol ba de'i lan du 'dir 'grel pa byed pas /
de la gal te rten cing 'brel bar 'byung ba thams cad skye ba med pa zhes dam 'cha' bar byed na ni skyon der yang 'gyur ba zhig na /
thams cad ces bya ba'i sgras kun rdzob pa'i rten cing 'brel par 'byung ba khas blangs pa bsdus pa'i phyir dang /
don dam par yang rten cing 'brel par 'byung ba yod par khas blangs nas /
de la skur pa gdab par ma byas pas de'i phyir gtan tshigs kyi don ma grub pa nyid do zhes bya ba smras so / /
de la zhes bya ba ni rang gi tshig dang 'gal ba spang ba'i tshig nye bar dgod pa'i don de la'o / /
'di la sangs rgyas pa rnams kyi bden pa ni rnam pa gnyis te kun rdzob kyi bden pa dang /
don dam pa'i bden pa'o / /
de la ji ltar kun rdzob tu rang gi tshig dang 'gal bar 'gyur ba de bstan pa'i phyir /
gal te rten cing 'brel par 'byung ba thams cad skye ba med pa zhes dam 'cha' bar byed na ni skyon der yang 'gyur ba zhig na zhes bya ba smras te /
dbu ma pa smra ba rnams kyi grub pa'i mtha' ni kun rdzob tu dngos po thams cad rgyu dang rkyen so sor nges pa las skye bar 'dod pas /
'dir gal te dbu ma pas kun rdzob tu dngos po thams cad rgyu dang rkyen so sor nges pa las skye bar smra na /
de'i 'og tu bye brag med par dngos po thams cad kun rdzob tu skyed med pa zhes dam 'cha' bar byed na ni rang gi tshig dang 'gal ba'i skyon der yang 'gyur ba zhig na /
de ltar dam 'cha' bar mi byed pas de'i phyir rang gi tshig dang 'gal ba'i skyon der yang mi 'gyur ro zhes bya ba'i tha tshig go / /
ji ltar skyon der mi 'gyur zhe na /
de'i phyir thams cad ces bya ba'i sgras kun rdzob pa'i rten cing 'brel bar 'byung ba'i khas blangs pa bsdus pa'i phyir zhes bya ba smras te /
sngar dngos po thams cad rgyu dang rkyen so sor nges pa las skye'o zhes smras pa gang yin pa'i thams cad ces bya ba'i sgra des ni kun rdzob pa'i rten cing 'brel par 'byung ba khas blangs pa bsdus pa'i phyir rten cing 'brel par 'byung ba thams cad skye ba med pa zhes dam 'cha' bar mi byed pas rang gi tshig dang 'gal ba'i skyon der mi 'gyur te /
skye ba med pa zhes bya ba'i tshig gi khongs su ni ma gtogs so zhes bya ba'i tha tshig go / /
don dam par yang rten cing 'brel par 'byung ba yod pa /
khas blangs nas de la skur pa gdab par ma byas pas zhes bya bas ni 'di skad bstan te /
gal te don dam par dngos po thams cad rgyu dang rkyen so sor nges pa las skye bar khas blangs nas /
yang don dam pa nyid du dngos po thams cad skye ba med do zhes de la skur pa gdab par byas sam /
kun rdzob tu dngos po thams cad rgyu dang rkyen so sor nges pa las skye bar khas blangs nas /
yang kun rdzob nyid du dngos po thams cad skye ba med do zhes de la skur pa gdab pa byas na ni rang gi tshig dang 'gal ba'i skyon der yang 'gyur ba zhig na /
kho bos ni bden pa gang la rten cing 'brel par 'byung ba las khas blangs pa'i bden pa nyid la skye ba med pa de nyid khas blangs pa yang ma byas la /
bden pa gang la skye ba med pas khas blangs pa'i bden pa de nyid la rten cing 'brel par 'byung ba khas blangs pa yang ma byas pas rang gi tshig dang 'gal ba'i skyon du mi 'gyur ro / /
de'i phyir gtan tshigs kyi don ma grub pa nyid do zhes bya ba ni thams cad ces bya ba'i sgras kun rdzob pa'i rten cing 'brel bar 'byung ba khas blangs pa bsdus pa'i phyir dang /
don dam par yang rten cing 'brel par 'byung ba yod par khas blangs nas de la skur pa gdab pa ma byas pa de'i phyir /
khyod kyis kho bo la rang gi tshig dang 'gal ba'i skyon brjod pa'i gtan tshigs kyi don ma grub pa nyid yin no / /
gnas brtan chos skyong gis kyang /
slob dpon 'phags pa lhas mdzad pa dbu ma'i tshig le'ur byed pa brgya pa'i 'grel pa byas pa las /
rang gi tshig dang 'gal ba'i skyon 'di brjod de /
dbu ma dang brgya pa ni lta ba mthun pa yin pas de'i phyir /
gnas brtan chos skyong gis kyang /
dbu ma pa'i bstan bcos kyi don mi shes bzhin du skyon btags pa yin par shes par bya'o / /
dam bcas pa'i skyon de'i lan du lung 'thad pa dang bcas par sgrub pa'i phyir /
dper na sbyin pa la sogs pa don dam par dge ba ma yin yang 'khor bsdus pa las dge ba rnams zhes brjod pa dang /
rnam par shes pa bdag tu khas blangs nas don dam par rnam par shes pa bdag ma yin no zhes dam bcas pa la dam bcas pa'i skyon du mi 'gyur ba lta bu dang zhes bya ba smras so / /
de la dper na sbyin pa la sogs pa don dam par dge ba ma yin yang 'khor sdud pa las dge ba rnams zhes brjod pa dang zhes bya bas ji skad bstan zhe na 'di la don dam par na dge ba ni thar pa gcig pu kho nar zad kyi gzhan ni cung zad med pas /
de'i phyir sbyin pa la sogs pa don dam par dge ba ma yin te /
bcom ldan 'das kyis dge slong dag nga ni srid pa mngon par 'grub par byed pa chung ngu la yang mngon par dga' bar mi byed de /
de ci'i phyir zhe na /
bshang ba ni chung ngu yang dri nga ba yin pa dang 'dra ba'i phyir ro zhes ji skad gsungs pa lta bu'o / /
de lta bas na sbyin pa dang /
tshul khrims dang /
bzod pa dang /
brtson 'grus dang /
bsam gtan dang /
shes rab la sogs pa yon tan rnams ni don dam par dge ba ma yin no / /
'on kyang 'khor ba sdud pa la ltos na dge ba rnams zhes kyang brjod de /
bcom ldan 'das kyis dge slong dag gus par byas te bsod nams dag bya'o / /
gus par byas te bsod nams dag byas pa'i rnam par smin pa ni /
'dod pa dang /
sdug pa dang /
dga' ba dang /
yid du 'ong ba yin no zhes ji skad gsungs pa lta bu'o / /
des na de ltar dam bcas pa la dam bcas pa'i skyon du mi 'gyur ro / /
de la gal te sbyin pa la sogs pa don dam par dge ba ma yin no zhes smras nas /
de dag don dam pa kho nar dge ba yang yin no zhes smras na ni de'i tshe dam bcas pa'i skyon du yang 'gyur la /
sbyin pa la sogs pa kun rdzob tu dge ba khas blangs nas de dag kun rdzob kho nar dge ba ma yin par yang khas blangs na ni de'i tshe yang dam bcas pa'i skyon du yang 'gyur ba zhig na /
sbyin pa la sogs pa don dam par dge ba ma yin yang 'khor ba sdud pa las dge ba rnams zhes brjod pa la dam bcas pa'i skyon du mi 'gyur ba dang 'dra bar 'dir yang dngos po rnams don dam par skye ba med pa yin yang /
kun rdzob tu rgyu dang rkyen so sor nges pa las rten cing 'brel par 'byung ba smra ba la dam bcas pa'i skyon du mi 'gyur ro / /
rnam par shes pa bdag tu khas blangs nas don dam par rnam par shes pa bdag ma yin no zhes dam bcas pa la dam bcas pa'i skyon du mi 'gyur ba lta bu dang zhes bya bas ji skad bstan zhe na /
bcom ldan 'das la 'ga' zhig gis /
bcom ldan 'das gal te bdag ma mchis na /
ji ltar dge ba dang mi dge ba'i las dang 'bras bur 'brel par 'gyur zhes zhus pa dang /
bcom ldan 'das kyis /
sems dul ba ni dge ba ste / /
dul ba'i sems kyis bde ba bskyed / /
ces bka' stsal pas /
kun rdzob tu rnam par shes pa la bdag dang bdag nyid du khas blangs nas /
sdug bsngal la sogs pa'i bden pa mthong ba'i dus na rnam par shes pa bdag ma yin /
bdag rnam par shes pa dang ldan pa ma yin /
rnam par shes pa la bdag med bdag la rnam par shes pa med do zhes gsungs pas /
de ltar dam bcas pa la dam bcas pa'i skyon du mi 'gyur ba dang 'dra bar /
'dir yang dngos po rnams don dam par skye ba med pa yin yang /
kun rdzob tu rgyu dang rkyen so sor nges pa las rten cing 'brel bar 'byung ba smras pa la dam bcas pa'i skyon du mi 'gyur ro / /
de la dam bcas pa'i skyon du 'gyur bar brjod na ni des na rang gi sde pa dag gis gang gis de skad ces bka' stsal pa'i /
bcom ldan 'das la yang dam bcas pa'i skyon gyis brgal bar bya ba'i rigs so / /
'thad pa gang zhe na /
de'i phyir dper na sprul pa'i skyes bu skye ba la skyes bu'i ngo bo nyid du skye ba med pa de bzhin du /
sgyu ma dang smig rgyu lta bu'i nang gi skye mched kyi bdag nyid skye ba yang kun rdzob tu yin gyi /
don dam par ma yin pas nyes pa med do zhes bya ba smras te /
ji skad bstan zhe na /
dper na de bzhin gshegs pa 'am /
de bzhin gshegs pa'i nyan thos rdzu 'phrul dang ldan pas sprul pa'i skyes bu gang sprul par mdzad pa de la mgo dang /
rgyab dang /
lto dang /
rkang lag la sogs pa dang ldan pa nyid kyis sprul pa'i skyes bu skye ba ni yod la /
de la sems dang sems las byung ba /
tshor ba dang /
sems dang /
'du shes dang /
yid la byed pa dang /
reg pa la sogs pa med pas /
skyes bu'i ngo bo nyid du skye ba med pa de bzhin du /
ji ltar sgyu ma mkhan gyi nor bu dang /
gsang sngags dang /
sman gyi rgyu las byung ba'i skyes bu bskyed pa la sems dang sems las byung ba la sogs pa med pas sems can du bgrang ba med pa'i phyir skyes bu'i ngo bo nyid du skye ba med pa lta bu dang /
ji ltar sa phyogs rlan pa la nyi ma'i 'od zer gyis gdungs pa na nam mkha' la rlangs pa'i smig rgyu chur 'khrul pa 'byung ba la chu'i yon tan med pas chu'i ngo bo nyid du skye ba med pa lta bu'i nang gi skye mched kyi bdag nyid sems can du bgrang ba'i phung po rnams skye ba yang kun rdzob tu skye ba yin gyi /
don dam pa ni skye ba med pa yin pas 'di la dam bcas pa'i skyon du 'gyur ba'i nyes pa med do / /
'dir bstan bcos rnam par bshad par bya ba la rab tu byed pa'i skabs thams cad du gzhan dag gis rang gi tshig dang 'gal ba dang /
lung dang 'gal ba dang /
'jig rten dang 'gal ba dang /
mngon sum dang 'gal ba dang /
rjes su dpag pa dang 'gal ba dag gis rgol bar byed pa de dag thams cad kyi lan ni 'grel pa byed pa nyid kyis bris pa 'di nyid yin par shes par bya ste /
'og nas yang nas yang du rgya cher bzlas par bya mi dgos so / /
gzhan dag na re skye ba'i 'og tu 'gag pa dgag par rigs te de sngon du 'gro ba can yin pa'i phyir /
chad pa bzhin no zhes zer ro zhes bya ba ni rgol ba gzhan dag 'di la rigs pa'i mtshan nyid kyis kyang nyes pa med par gyur pa dang /
de'i 'og tu bud med dang dmangs rigs ya mtshan bskyed pa yang rang bzo'i nyes pa gzhan sgrub pas skyon 'dogs par byed pa yin no / /
gzhan dag na re /
zhes bya ba ni rgol ba gzhan dag na re'o / /
skye ba'i 'og tu 'gag pa dgag par rigs te zhes bya ba ni mdo mdzad pas /
'gag pa med pa skye med pa / /
chad pa med pa rtag med pa / /
zhes bya ba la sogs pa bstan bcos kyi lus rnam par gzhag pa'i tshig smras pa de la 'dir rgol ba gzhan dag na re /
tshig de ma legs te /
'dir dngos po skyes nas 'gag par 'gyur gyi /
ma skyes na mi 'gag pas 'dir 'gag pa med pa zhes bya bas /
'gag pa bkag pa dang /
skye ba med pa zhes bya bas skye ba dgag pa de'i go rims mi rigs te /
'di ltar skye ba med pa 'gag pa med pa zhes bya ba de ltar brjod kyang sngar skye ba bkag pa /
de'i 'og tu 'gag pa bkag par rigs so zhes zer ba ste /
de ni bsgrub par bya ba chos yin no / /
de'i sngon du 'gro ba can yin pa'i phyir zhes bya ba 'di ni phyogs kyi chos yin no / /
de zhes bya ba'i sgras ni skye ba bzung ngo / /
sngon du 'gro ba can yin pa'i phyir zhes bya ba ni 'gag pa gang la skye ba de sngon du 'gro ba yod pa de ni skye ba sngon du 'gro ba can yin gyi 'gag pa ste 'gag pa ni skye ba sngon du 'gro ba can yin pa'i phyir ro / /
chad pa bzhin no zhes bya ba 'di ni dpe yin no / /
de la chad pa bzhin no zhes bya ba 'di ni khyed kyi mdo byed pas /
'gag pa med pa skye med pa / /
chad pa med pa zhes smras pa'i rim gyis skye ba med pa zhes bya ba'i 'og tu chad pa med pa zhes smras pas /
skye ba'i 'og tu chad pa bkag pa bzhin te /
chad pa de yang skye ba sngon du 'gro ba can yin pa'i phyir /
skye ba bkag pa'i 'og tu chad pa bkag pa ni rigs te /
'di ltar skyes pa'i rgyun 'jig pa'i mtshan nyid ni chad pa yin pas /
de'i phyir skye ba bkag pa'i 'og tu chad pa bkag pa bzhin du 'dir yang skye ba bkag pa'i 'og tu 'gag pa dgag par rigs na /
'gag pa sngar bkag la skye ba phyis bkag pas /
de'i phyir mdo byed pas nyes par smras pa nyid yin no zhes bya ba'i tha tshig go zhes zer ro zhes bya ba ni rgol ba gzhan dag 'di la rigs pa'i mtshan nyid kyis kyang nyes pa med par gyur pa dang /
de'i 'og tu bud med dang dmangs rigs ya mtshan bskyed pa dang rang bzo'i nyes pa gzhan sgrub pas skyon 'dogs par byed pa dag de skad zer ba yin no / /
de skad rgol ba de'i lan du 'dir 'grel pa byed pas 'khor ba la thog ma med pa'i phyir /
'gag pa sngon du 'gro ba can gyi skye ba yang phyis dgag par khas ma blangs pas gtan tshigs ma nges pa'i skyon yod do zhes bya ba smras so / /
de la 'khor ba la thog ma med pa'i phyir 'gag pa sngon du 'gro ba can gyi skye ba yang phyis /
dgag par khas ma blangs pa zhes bya ba ni 'di skad bstan te /
gal te 'khor ba la thog ma yod na ni dngos po rnams kyi 'gag pa skye ba sngon du 'gro ba can kho nar 'gyur bas /
des na skye ba sngar bstan cing de'i 'og tu 'gag pa bstan la /
de nyid kyi rim gyis skye ba dgag pa'i 'og tu 'gag pa dgag par yang rigs par 'gyur ba zhig na 'khor ba la thog ma med pa'i phyir nang gi dngos po rnams kyi skye ba yang shi ba zhes bya ba 'das ma thag pa'i 'gag pa sngon du 'gro ba can yin la /
phyi rol gyi dngos po rnams kyi skye ba yang rgyu gcig nas gcig tu brgyud pa'i 'gag pa sngon du 'gro ba can yin par mthong ba'i phyir /
skye ba'i 'og tu 'gag pa dgag pa kho nar yang khas ma blangs la /
'gag pa sngon du 'gro ba can gyi skye ba yang phyis dgag par khas ma blangs pa'o / /
gtan tshigs ma nges pa'i skyon yod do zhes bya ba ni /
khyod kyis skye ba'i 'og tu 'gag pa dgag pa'i rigs so zhes smras pa'i gtan tshigs de la ma nges pa'i skyon yod pa ste /
ji re zhig 'gag pa ni skye ba sngon du 'gro ba can yin pa'i phyir chad pa bzhin pas /
'gag pa phyis dgag par bya ba zhig gam /
'on te skye ba ni dgag pa'i rgyu las byung ba'i phyir skye ba phyis dgag par bya ba ma nges pas khyod kyi gtan tshigs de mi rung ngo zhes bya ba'i tha tshig go / /
gtan tshigs de ma nges pa'i skyon yod pa kho na'i phyir slob dpon gyis mdzad pa 'di la tshig gi skyon med pa 'ba' zhig tu yang ma zad de /
'di ltar gzhan yang dgag pa ni skye ba'i rim pa la mi ltos pa'i phyir dang zhes bya ba smras te /
de'i phyir yang tshig gis nyes pa med do / /
zhes bya bar sbyar ro / /
'di skad bstan te bstan bcos gang la dngos por gyur pa'i tshig don rnam par 'jog par byed pa de la ni tshig gi don 'di ni sngar rnam par gzhag par byas la /
tshig gi don 'di ni phyis rnam par gzhag par bya'o zhes brjod par bya ba yin gyi /
stan bcos 'di la ni 'gag pa dang skye ba zhes bya ba la sogs pa'i tshig gi don de dag thams cad bkag pas bzhed pa 'grub par dgongs pas de'i phyir tshig gi don de dag las gang kho na'i dgag pa smras pa de kho na rnam par mi rtog pa'i ye shes kyi rjes su mthun pa yin no / /
de lta bas na snga phyi dgag pa'i rim pa dang tshig gi go rims nges par bya ba gang yin pa de skabs 'dir mi dgos so / /
de'i phyir don brtag pa yin pa'i phyir dang zhes bya ba smras te /
gang gi phyir 'di ni bstan bcos kyi don dngos po rnams kyi ngo bo nyid brtag cing dpyad pa yin pa de'i ji ltar brda sprod pa la sgra dang sgra'i rang gi mtshan nyid dang /
rang bzo'i mtshan nyid brtag cing dpyad pa lta bu mi dgos so / /
tshig gzhan du byas na yang thal ba mtshungs par nye bar gnas pa'i phyir nyes pa med do zhes bya ba ni rgyu de dag khong nas mdo mdzad pa la nyes par smras pa nyid med pa 'ba' zhig tu yang ma zad de /
'di ltar tshig gzhan du byas na yang brgal zhing brtag pa ha cang thal ba mtshungs par nye bar gnas pa'i phyir te /
gang gi tshe /
'gag pa med pa skye med pa / /
zhes smras nas yang de'i tshe yang khyod na re /
ci'i phyir skye ba med pa 'gag pa med pa zhes ma brjod ces rgol zhing rtog pa ha cang thal bar byed par 'gyur la /
gang gi tshe skye ba med pa 'gag pa med pa zhes smras na yang de'i tshe khyod na re /
ci'i phyir /
'gag pa med pa skye med pa / /
zhes ma brjod ces rgol zhes rtog pa ha cang thal ba mtshungs par nye bar gnas pa'i phyir khyod kyi brgal zhing brtag pa'i tshig de ni gyi na'o / /
nyes pa med do zhes bya ba ni 'grel pa byed pas lan gyi lam de dag gis nyes par brtags na /
slob dpon gyis mdzad pa'i skabs 'di la rgol ba gzhan dag gis smras pa'i nyes pa med do // //
bam po drug pa /
bstan bcos 'dir 'dus byas kyi chos thams cad kyi dngos po nyid 'gog par byed pas de'i phyir sangs rgyas pa dag gis kyang bstan bcos 'di mi bzod pas de'i phyir /
rang gi sde pa dag las kha cig bstan bcos brtsam pa dgag par 'dod pa dag na re /
rten cing 'brel bar 'byung ba skye ba med pa la sogs pa'i khyad par dang ldan pa ni 'dus ma byas yin pa'i phyir /
kho bo cag gi phyogs la yang grub pas /
rten cing 'brel par 'byung ba ni nyan thos dang thun mong ma yin pa nyid ma yin te /
de'i phyir bstan bcos brtsam pa rigs pa ma yin no zhes zer ro zhes bya ba smras te /
'dis ni bstan bcos 'dir 'dus byas kyi chos thams cad kyi dngos po nyid 'gog par byed pas de'i phyir sangs rgyas pa dag gis kyang /
bstan bcos 'di ni bzod pas 'dir nyan thos bye brag tu smra ba dag de skad zer ro zhes bya bar sbyar ro / /
de la rang gi sde pa dag las zhes bya ba la /
rang gi zhes bya ba ni rang gi phyogs gang la sde pa gang dag yod pa de dag ni rang gi zhes bya'o / /
sde zhes bya ba ni tshoms dang ris dang tshogs zhes bya ba dag dang don gcig go / /
pa dag ces bya ba ni der gtogs pa dag go / /
las zhes bya ba'i sgra ni nges par gzung ba ste /
rang gi sde pa dag kho na las yin gyi /
gzhan gyi sde pa dag las ni ma yin no zhes bya ba'i tha tshig go / /
kha cig ces bya ba ni nyan thos bye brag tu smra ba dag go / /
bstan bcos zhes bya ba ni dbu ma zhes bya ba'i bstan bcos 'di'o / /
brtsam pa zhes bya ba ni dbu ma zhes bya ba ni bstan bcos 'di brtsam pa dang /
yid la 'jug pa dang 'di bya ba'o / /
dgag par 'dod pa dag ces bya ba ni gang dag dbu ma zhes bya ba'i bstan bcos 'di mi bya zhing dgag par 'dod pa de dag ni bstan bcos brtsam pa dgag par 'dod pa dag go / /
na re zhes bya ba ni bstan bcos brtsam pa dgag par 'dod pa de dag na re 'di skad ces zer ro zhes bya bar sbyar ro / /
rten cing 'brel par 'byung ba skye ba med pa la sogs pa'i khyad par dang ldan pa ni zhes bya ba ni shes rab kyi pha rol tu phyin pa las 'byung ba /
khyad par gyi gzhi rten cing 'brel bar 'byung ba zhes bya ba /
khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang ldan pa /
bstan bcos dbu ma zhes bya ba 'di'i lus su bzhag pa gang yin pa de'o / /
'dus ma byas yin pa'i phyir zhes bya ba ni de ltar shes rab kyi pha rol tu phyin pa las 'byung ba'i rten cing 'brel par 'byung ba skye ba med pa la sogs pa'i khyad par dang ldan pa de khyed dbu ma pa na re /
'dus byas ma yin pas 'dus ma byas yin pa'i phyir nyan thos la sogs pa dang /
thun mong ma yin no zhes zer ba'o / /
kho bo cag gi phyogs la yang ma grub pas zhes bya ba ni gal te de lta na kho bo cag nyan thos bye brag tu smra ba'i phyogs la yang rten cing 'brel par 'byung ba skye ba med pa la sogs pa'i khyad par dang ldan pa ni 'dus ma byas nyid du yod par grub ste /
'di ltar kho bo cag gi phyogs la yang 'dus ma byas bzhi po dag ni rdzas su yod par 'dod pa'i phyir te /
bzhi gang zhe na /
nam mkha' dang /
so sor ma brtags par 'gog pa dang /
so sor brtags te 'gog pa dang /
de bzhin nyid do / /
kho bo cag gi rten cing 'brel par 'byung ba skye ba med pa la sogs pa'i khyad par dang ldan pa 'dus ma byas de dag gang zhe na /
'di ltar /
de la 'jug pa mi sdug dang / /
rdul dang 'byung ba dran pa dang / /
zhes bya ba nas de ma thag tu dro bar gyur pa dang /
rtse mo dang /
bzod pa dang /
'jig rten pa'i chos kyi mchog dang /
zag pa med pa'i chos shes pa'i bzod pa dang /
chos shes pa dang /
rjes su shes pa'i bzod pa dang /
rjes su shes pa zhes bya ba sems kyi skad cig ma bcu drug gi rim gyis /
slob pa thams cad kyi mthar rdo rje lta bu'i ting nge 'dzin gyi nyon mongs pa rnams zad pa dang /
mi skye ba shes pa'i shes pa skye ba gang yin pa 'di ni kho bo cag gi rten cing 'brel par 'byung ba skye ba med pa la sogs pa'i khyad par dang ldan pa 'dus ma byas yin no / /
de ci'i phyir rten cing 'brel par 'byung ba zhes bya zhing /
ci'i phyir 'dus ma byas zhes kyang bya zhe na /
'di ltar de ni rgyu gcig nas /
gcig tu brgyud pas bskyed pa yin pa'i phyir ni rten cing 'brel bar 'byung ba zhes bya la /
de la mngon sum gyi rgyu med pa'i phyir ni 'dus ma byas zhes bya ste /
ji skad du /
ji ltar bong ba gnam 'gro la / /
lag pa'i rgyu ni yod pa dang / /
de nyid 'bab la rgyu med pas / /
de la 'phen rgyu 'ba' zhig go / /
zhes gsungs pas /
dper na bong ba gnam du 'phangs pa la ni lag pa'i shugs kyi rgyu yod la /
de nyid thur du 'bab pa la ni rgyu med pas /
de la yar 'phen pa la ni mngon sum gyi rgyu yod kyi /
phyir 'bab pa la ni rgyu med de de brgyud pa'i rgyu las 'byung ba dang 'dra bar /
kho bo cag gi zad pa dang mi skye ba shes pa 'di la yang dang po mi sdug pa bsgom pa la sogs pa brgyud pa'i rgyu yod pas rten cing 'brel par 'byung ba zhes kyang bya la /
mngon sum gyi rgyu med pas 'dus ma byas zhes kyang bya ste /
de'i phyir shes rab kyi pha rol tu phyin pa las 'byung ba'i rten cing 'brel bar 'byung ba skye ba med pa la sogs pa'i khyad par dang ldan pa 'dus ma byas gang yin pa de ni kho bo cag gi phyogs la yang grub pas so / /
rten cing 'brel par 'byung ba ni nyan thos dang thun mong ma yin pa nyid ma yin te zhes bya ba ni de ltar shes rab kyi pha rol tu phyin pa las 'byung ba'i rten cing 'brel bar 'byung ba skye ba med pa la sogs pa'i khyad par dang ldan pa 'dus ma byas pa gang yin pa de kho bo cag gi phyogs la yang grub pas de'i phyir /
rten cing 'brel par 'byung ba ni nyan thos dang thun mong ma yin pa nyid ma yin te /
thun mong kho na yin no zhes bya ba'i tha tshig go / /
de'i phyir bstan bcos brtsam pa rigs pa ma yin no zhes bya ba ni /
de la rten cing 'brel bar 'byung ba nyan thos dang thun mong ma yin pa de'i phyir /
'dir bstan bcos byed pas dbu ma zhes bya ba'i bstan bcos 'di brtsam pa rigs pa ma yin no zhes bstan bcos brtsam pa 'di 'gog par byed pa yin no zhes zer ro zhes bya ba ni /
bstan bcos 'dir 'dus byas kyi chos thams cad kyi dngos po nyid 'gog par byed pas /
de'i phyir sangs rgyas pa dag gis kyang bstan bcos 'di mi bzod pas /
nyan thos bye brag tu smra ba dag de skad zer ba yin no / /
de skad rgol ba de'i lan du 'dir 'grel pa byed pas /
rten cing 'brel par 'byung ba skye ba med pa la sogs pa'i khyad par dang ldan pa ni dgag pa'i tshul gyis ston pa'i phyir dang /
rten cing 'brel bar 'byung ba 'dus ma byas yod pa nyid du ston pa la ni rjes su dpag pa med pa'i phyir ro zhes bya ba la sogs pa smras te /
'dis ni sngar nyan thos bye brag tu smra ba rnams na re /
rten cing 'brel bar 'byung ba skye ba med pa la sogs pa khyad par dang ldan pa ni 'dus ma byas yin pa'i phyir kho bo cag gi phyogs la yang grub pas /
rten cing 'brel par 'byung ba ni nyan thos dang thun mong ma yin pa nyid ma yin te /
zhes zer ba'i lan du /
shes rab kyi pha rol tu phyin pa las 'byung ba'i rten cing 'brel par 'byung ba'i 'dus ma byas dang /
nyan thos bye brag tu smra ba'i grub pa'i mtha' las smra ba'i rten cing 'brel par 'byung ba 'dus ma byas ni khyad par shin tu che ba'i phyir rten cing 'brel par 'byung ba ni nyan thos dang thun mong ma yin pas de'i phyir bstan bcos 'di brtsams pa ni mi rigs pa ma yin no zhes bya bar ston to / /
de la rten cing 'brel bar 'byung ba ni skye ba med pa la sogs pa'i khyad par dang ldan pa ni dgag pa'i tshul gyis ston pa'i phyir dang zhes bya ba ni /
kho bo ni shes rab kyi pha rol tu phyin pa las 'byung ba khyad par gyi gzhi rten cing 'brel par 'byung ba zhes bya ba khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang ldan pa /
bstan bcos dbu ma zhes bya ba 'di'i lus su bzhag pa gang yin pa ni /
skye ba med pa dang /
'gag pa med pa zhes bya ba la sogs pa dgag pa'i tshul gyis ston la /
khyod kyis skye ba med pa zhes bya ba de dngos po'i tshul du khas len pas khyad par shin tu che ba'i phyir /
rten cing 'brel bar 'byung ba ni nyan thos dang thun mong ma yin pas de'i phyir bstan bcos brtsam pa mi rigs pa ma yin no zhes bya ba'i tha tshig go / /
rten cing 'brel par 'byung ba 'dus ma byas yod pa nyid du ston pa la ni rjes su dpag pa med pa'i phyir ro zhes bya ba ni gal te nyan thos bye brag tu smra ba khyed na re /
rten cing 'brel bar 'byung ba de dngos po'i tshul du ni med mod kyi /
'on kyang de 'dus ma byas yod pa nyid du ston na mi de'i phyir rten cing 'brel par 'byung ba 'dus ma byas yod pa nyid du ston pa la ni rjes su dpag pa med pa'i phyir te /
rten cing 'brel par 'byung ba 'dus ma byas yod pa nyid du ston pa la ni tshig tsam gyis gzhan la go bar byar mi rung ste /
rjes su dpag pa'i tshad ma dgos na rjes su dpag pa'i gsal ba dang de kho na de yang khyod la med pa /
khyod sun dbyung ba'i gsal ba dang de kho na ni nga la yod pas khyad par shin tu che ba'i phyir /
rten cing 'brel par 'byung ba ni nyan thos dang thun mong ma yin pas de'i phyir bstan bcos brtsam pa mi rigs pa ma yin no zhes bya ba'i tha tshig go / /
rkyen nges pa las skyes pa de 'dus ma byas nyid du rtog na zhes bya ba ni 'grel pa byed pas /
nyan thos bye brag tu smra ba'i dogs pa bsu ba'i tshig yin te /
sngar rten cing 'brel bar 'byung ba 'dus ma byas yod pa nyid du ston pa la ni rjes su dpag pa med pa'i phyir ro zhes sun dbyung ba'i gsal ba dang de kho na bstan pa dang /
'dir gal te nyan thos bye brag tu smra ba dag rten cing 'brel par 'byung ba 'dus ma byas yod pa nyid du ston pa la rjes su dpag pa'i gsal ba dang de kho na bstan pa'i phyir /
rkyen nges pa las skye ba de 'dus ma byas nyid du rtog na de yang mi rung bar ston to / /
de la rkyen nges pa las skye ba de 'dus ma byas nyid du rtog na zhes bya ba la /
rkyen nges pa las zhes bya ba ni 'di ltar de la 'jug pa mi sdug dang /
rngub pa dang 'byung ba dran pa dang /
zhes bya ba nas /
de ma thag tu /
dro bar gyur pa dang /
rtse mo dang /
bzod pa dang /
'jig rten pa'i chos kyi mchog dang /
zag pa med pa'i chos shes pa'i bzod pa dang /
chos shes pa dang /
rjes su shes pa'i bzod pa dang /
rjes su shes pa zhes bya ba sems kyi skad cig ma bcu drug gis rim gyis slob pa thams cad kyi mtha' rdo rje lta bu'i ting nge 'dzin gyis nyon mongs pa rnams zad pa dang mi skye ba shes pa'i shes pa skye ba gang yin pa de'i rkyen dang po mi sdug pa bsgom pa la sogs pa brgyud pa gang dag yin pa de dag ni rkyen nges pa zhes bya'o / /
de las skye ba de zhes bya ba ni rkyen nges pa de las skye ba zad pa dang mi skye ba shes pa'i shes pa skye ba de'o / /
de 'dus ma byas nyid du rtog na zhes bya ba ni zad pa dang mi skye ba shes pa'i shes pa de rkyen nges pa dang po mi sdug pa bsgom pa la sogs pa brgyud pa'i rgyu las byung bar zad kyi / /
de la mngon sum gyi rgyu bar du ma chod pa nyid med pas des na bral ba'i 'bras bu'i dbang du byas te 'dus ma byas nyid du rtog na'o / /
de ltar rtog na de yang mi rung ste ci'i phyir mi rung zhe na /
de'i phyir skye ba bkag pa nyid kyi phyir de'i chos nyid mi srid pa'i phyir ro zhes bya ba smras te /
skye ba bkag pa nyid kyi phyir zhes bya ba ni khyod kyi rkyen nges pa las skye ba zad pa dang /
mi skye ba shes pa'i shes pa skye ba de kho bos don dam par bkag pa nyid kyi phyir ro / /
de'i chos nyid mi srid pa'i phyir ro zhes bya ba ni skye ba de'i chos nyid 'dus ma byas nyid mi srid pa'i phyir te /
'di ltar khyod kyi rkyen nges pa las skye ba zad pa dang mi skye ba shes pa'i shes pa skye ba de kho bos don dam par bkag pa nyid kyi phyir skye ba de'i chos nyid 'dus ma byas nyid kyang mi srid pas de'i phyir khyod rkyen nges pa las skye ba de 'dus ma byas nyid du rtog na de yang mi rung ngo / /
de lta bas na khyod la rten cing 'brel par 'byung ba 'dus ma byas yod pa nyid du ston pa la ni rjes su dpag pa'i gsal ba dang de kho na med la /
kho bo la ni khyod kyis rten cing 'brel bar 'byung ba 'dus ma byas yod pa nyid du ston pa sun dbyung ba'i gsal ba dang /
de kho na yod pas de'i phyir rten cing 'brel bar 'byung ba nyan thos dang thun mong ma yin pas bstan bcos brtsam pa mi rigs pa ma yin no / /
gzhan yang nyan thos bye brag tu smra ba'i rkyen nges pa las skye ba de 'dus ma byas nyid du rtog pa sun dbyung ba'i gsal ba dang de kho na bstan pa'i phyir /
skye ba ni 'dus ma byas pa yin te /
rgyu dang ldan pa'i phyir gnas pa bzhin no zhes bya ba smras te /
de la skye ba ni 'dus ma byas ma yin te zhes bya ba ni phyogs yin te /
da ltar dang ma 'ongs pa'i nyon mongs pa rnams zad pa dang /
mi skye ba shes pa'i shes pa skye ba gang yin pa de ni 'dus ma byas ma yin no / /
rgyu dang ldan pa'i phyir zhes bya ba 'di ni phyogs kyi chos yin te /
ci'i phyir skye ba ni 'dus ma byas ma yin zhe na /
rgyu dang ldan pa'i phyir te /
'di ltar bye brag tu smra ba khyed kyis zad pa dang mi skye ba shes pa'i shes pa skye ba de rkyen nges pa las skye'o zhes khas blangs pas de rgyu dang ldan pa'i phyir 'dus ma byas pa ma yin no / /
gal te khyed 'di skad ces rkyen nges pa las skye ba zhes bya ba de ni de brgyud pa'i rgyu las skye bar smras pa yin gyi /
mngon sum gyi rgyu las skye bar ma smras pas de'i phyir dbu ma pa khyed kyi gtan tshigs kyi don ma grub pa nyid yin no zhes kho bo la zer na /
de ltar na yang kho bo ni rgyu brgyud pa'am /
mngon sum du smra bar 'dod pa ma yin gyi /
chos kyi spyi nyid bzung nas rjes su dpag par byed de /
rgyu brgyud pa'am /
mngon sum gang yin pa de'i bye brag mi sems pas de'i phyir kho bo'i gtan tshigs kyi don ma grub pa ma yin no / /
gnas pa bzhin no zhes bya ba 'di ni dpe yin te /
skye ba rgyu dang ldan pa'i phyir 'dus ma byas ma yin par ci mngon zhe na /
gnas pa bzhin te /
dper na 'dus byas kyi chos gnas pa rnams kyang rgyu dang ldan pa'i phyir /
'dus ma byas ma yin pa bzhin du /
nyon mongs pa rnams zad pa dang /
mi skye ba shes pa'i shes pa skye ba de yang rgyu dang ldan pa'i phyir 'dus ma byas ma yin no / /
ci ste skye ba 'dus ma byas ma yin pa nyid spang pa'i phyir skye ba'i rgyu mi 'dod na ni de'i tshe rgyu med par smra ba nyid du 'gyur zhing /
lung dang yang 'gal te /
'di ltar lung las /
sangs rgyas pa rnams kyi dngos po ni rgyu med par mi skye'o zhes gsungs pa'i phyir ro / /
rjes su dpag pa las de med pas mi rigs pa ma yin no zhes bya ba ni mjug bsdu ba yin te /
de ltar rjes su dpag pa'i sgo nas nyan thos bye brag tu smra ba la rten cing 'brel par 'byung ba thun mong ba nyid ces bya ba de med pas /
slob dpon gyis bstan bcos brtsam pa mi rigs pa ma yin no zhes bya ba'i tha tshig go / /
bstan bcos 'dir shes rab kyi pha rol tu phyin pa las 'byung ba khyad par gyi gzhi rten cing 'brel bar 'byung ba zhes bya ba /
khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang ldan pa la sangs rgyas pa dag las /
kha cig blo gros ngan pa'i dra bas g.yogs pa dag don la log par rtogs pas de'i phyir /
rang gi sde pa dag las gzhan dag 'di skad ces skye ba med pa ni de las gzhan skye ba med pa'i phyir te dbang phyug ma yin pa bzhin no / /
'gag pa med pa ni mu stegs byed kyis yongs su brtags pa'i 'gag pa med pa'i phyir te /
bdag med pa bzhin no / /
chad pa med pa dang rtag pa med pa ni rgyu la brten te 'bras bu skye zhing /
'bras bu skye ba na rgyu 'gag pa'i phyir ro / /
'ong ba med pa dang 'gro ba med pa ni skye ba'i yul nyid du 'jig pa'i phyir ro / /
don tha dad pa ma yin pa dang don gcig pa ma yin pa ni de nyid dang gzhan du brjod par bya ba nyid ma yin pa'i phyir te / /
nor bu 'am bud shing ngam nyi ma dang phrad pa las byung ba'i me bzhin no / /
de lta bu'i rten cing 'brel par 'byung ba ni gsung rab kyi tshul yin pa nyan thos dang thun mong ma yin pa nyid ma yin te /
de'i phyir bstan bcos brtsam mi dgos so zhes zer ro zhes bya ba smras te /
'dir ni bstan bcos 'dir shes rab kyi pha rol tu phyin pa las 'byung ba /
khyad par gyi gzhi rten cing 'brel par 'byung ba zhes bya ba khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang ldan pa bstan pa la /
sangs rgyas pa dag las kha cig blo gros ngan pa'i dra bas g.yogs pa dag don la log par rtogs pas 'dir nyan thos mdo sde pa dag las kha cig de skad zer ro zhes bya bar sbyar ro / /
de la rang gi sde pa dag las zhes bya ba ni nyan thos mdo sde pa dag las so / /
gzhan dag zhes bya ba ni nyan thos mdo sde pa de dag las kha cig go / /
'di skad ces bya ba ni nyan thos mdo sde pa dag las kha cig 'di skad ces zer ro zhes bya bar sbyar ro / /
de dag 'di skad ces rten cing 'brel par 'byung ba skye ba med pa la sogs pa'i khyad par rnam pa brgyad dang ldan pa de gsung rab las 'byung ba ni bden na /
'dir bstan bcos byed pas de'i don ma rtogs so zhes zer te /
de'i phyir de dag nyid na re /
skye ba med pa ni de las gzhan skye ba med pa'i phyir te /
dbang phyug ma yin pa bzhin no zhes zer ro / /
de la skye ba med pa ni zhes bya ba 'di ni phyogs te gsung rab las 'byung ba khyad par gyi gzhi rten cing 'brel par 'byung ba zhes bya ba'i khyad par skye ba med pa zhes bya ba ni'o / /
de las gzhan skye ba med pa'i phyir te zhes bya ba 'di ni phyogs kyi chos te /
'di ltar mig dang gzugs dang snang ba dang nam mkha' dang yid la byed pa zhes bya ba rkyen gyi tshogs pa yod pa de las gzhan 'bras bu rna ba la sogs pa'i rnam par shes pa dang /
bum pa dang snam bu la sogs pa dang /
myu gu dang sdong bu la sogs pa skye ba med pa'i phyir skye ba med pa zhes bya ba 'am /
yang na 'bras bu mig gi rnam par shes pa de las gzhan 'bras bu rna ba la sogs pa'i rnam par shes pa dang /
bum pa dang snam bu la sogs pa dang /
myu gu dang sdong bu la sogs pa'i rigs mi mthun pa dag skye ba med pa'i phyir /
skye ba med pa zhes bya ba'i dngos po rnams la rnam pa thams cad du skye ba med pa ni ma yin te /
de lta bas na ni mig dang gzugs rnams la brten nas mig gi rnam par shes pa skye ba dang /
yid dang chos rnams la brten nas yid kyi rnam par shes pa skye ba'i bar dang /
sa bon dang sa dang chu dang me dang rlung dang nam mkha' dang dus kyi rgyu dang rkyen tshogs pa las myu gu skye ba dang /
'jim pa dang dbyug gu dang /
'khor lo dang /
skud pa dang /
chu dang me'i rgyu rkyen tshogs pa las bum pa skye ba dang /
rgyu spun dang tshig pa dang /
thag bzangs dang /
'ul bu dang /
snas khyer dang /
thag pa la sogs pa'i rgyu rkyen tshogs pa las snam bu skye ba dang /
de bzhin du rgyu rkyen rigs mthun pa las 'bras bu rigs mthun pa skye ba ni yod do / /
dbang phyug ma yin pa bzhin no zhes bya ba 'di ni dpe ste /
dper na dbang phyug las dngos po rnams ni skye'o zhes gsungs pa las na /
dbang phyug ma yin pa las dngos po rnams skye bar shes te /
las dang nyon mongs pa las skye ba skye ba dang /
sa bon dang rkyen las myu gu skye ba bzhin no / /
yang na dbang phyug ma yin pa bzhin no zhes bya ba ni /
dbang phyug ces bya ba ni rdzu 'phrul thob pas gcig tu gyur cing mang por 'gyur ba yin gyi /
dbang phyug ma yin pa ni rdzu 'phrul ma thob pa ste /
de la lus gzugs dngos las gzhan pa'i lus gzugs gnyis pa skye ba med kyang de la lus gzugs dngos nyid skye ba med pa ma yin pa bzhin du dngos po rnams kyi skye ba med pa yang de bzhin du blta'o zhes zer ro / /
'gag pa med pa ni zhes bya ba 'di yang phyogs te /
gsung rab las 'byung ba khyad par gyi gzhi rten cing 'brel bar 'byung ba zhes bya ba'i khyad par 'gag pa med pa zhes bya ba ni'o / /
mu stegs byed kyis yongs su brtags pa'i 'gag pa med pa'i phyir te zhes bya ba 'di yang phyogs kyi chos te /
'di ltar mu stegs byed dag gis 'gag pa la rgyu yod par yongs su brtags pa /
ji skad du /
tshangs pa nyid ni 'jig rten 'byin / /
drag pos skye dgu sdud par byed / /
skyes bu nyid ni btang snyoms te / /
rang byung gnas skabs gsum yin no / /
zhes yongs su brtags pa lta bu'i 'gag pa med pa'i phyir 'gag pa med pa zhes bya ba'am /
mu stegs byed dag gis 'gag pa la rgyu yod par yongs su brtags pa /
ji skad du /
las kyis bskyed pa dag 'jig pa'i bskal pa'i mthar 'gag par 'gyur ro zhes yongs su brtags pa lta bu'i 'gag pa med pa'i phyir 'gag pa med pa zhes bya ba'i dngos po rnams la rnam pa thams cad du 'gag pa med pa ni ma yin te /
de lta bas na dngos po rnams rang gi ngang gis skad cig skad cig la 'gag pa ni yod do / /
bdag med pa bzhin no zhes bya ba 'di yang dpe ste /
dper na mu stegs byed dag gis bdag gi dngos po lus sam /
mthe bo 'am nas 'bru 'am khre rgod dam 'bras thug po che la sogs pa'i bong tshod tsam gyi nang gi byed pa'i skyes bu yod par khas blangs pa'i bdag de med kyang phung po lnga'i bdag nyid med pa ma yin pa bzhin du dngos po rnams kyi 'gag pa med pa yang de bzhin du blta'o zhes zer ro / /
chad pa med pa dang /
rtag pa med pa ni zhes bya ba 'di yang phyogs te /
gsung rab las 'byung ba khyad par gyi gzhi rten cing 'brel bar 'byung ba zhes bya ba'i khyad par chad pa med pa dang /
rtag pa med pa zhes bya ba ni'o / /
rgyu la brten te 'bras bu skye zhing 'bras bu skye ba na rgyu 'gag pa'i phyir ro zhes bya ba 'di yang phyogs kyi chos te /
'di ltar chad pa zhes bya ba ni rgyun mi 'jug pa'i mtshan nyid yin na /
gang gi phyir rgyu la brten te rgyu'i stobs kyis 'bras bu skye ba de ni rgyun 'jug pa'i mtshan nyid skye ba yin pa de'i phyir chad pa med pa yin na /
gang gi phyir 'bras bu skye ba skye ba'i dus nyid na mtshan nyid mi mthun pa'i rgyu 'gag pa de'i phyir rtag pa med pa yin no / /
zhes zer ro / /
'ong ba med pa dang /
'gro ba med pa ni zhes bya ba 'di yang phyogs te /
gsung rab las 'byung ba khyad par gyi gzhi rten cing 'brel bar 'byung ba zhes bya ba'i khyad par 'ong ba med pa dang 'gro ba med pa zhes bya ba ni'o / /
skyes pa'i yul nyid du 'jig pa'i phyir ro zhes bya ba 'di yang phyogs kyi chos te /
'di ltar yul gang nas yul gzhan du 'ong ba dang 'gro ba'i dngos po 'gag pa yang med de /
gang skye ba de ni skyes pa'i yul de nyid du 'jig pas gzhan du 'gro ba med pa'i phyir dang /
gang yul gzhan du skye ba de yang skyes pa na skyes pa'i yul gzhan de nyid du 'jig pas 'dir 'ong ba med pa'i phyir 'ong ba med pa dang 'gro ba med pa yin no zhes zer ro / /
don tha dad pa ma yin pa dang /
don gcig pa ma yin pa ni zhes bya ba 'di yang phyogs te /
gsung rab las 'byung ba khyad par gyi gzhi rten cing 'brel bar 'byung ba zhes bya ba'i khyad par don tha dad pa ma yin pa dang /
don gcig pa ma yin pa zhes bya ba ni'o / /
de nyid dang gzhan du brjod par bya ba nyid ma yin pa'i phyir te zhes bya ba 'di yang phyogs kyi chos te /
'di ltar dngos po rgyu rkyen gang las byung ba de ni rgyu rkyen de dang gcig pa nyid du brjod par bya ba nyid kyang ma yin la /
de dang tha dad pa nyid du brjod par bya ba nyid kyang ma yin pa'i phyir don tha dad pa ma yin pa dang /
don gcig pa ma yin no / /
nor bu'am bud shing ngam nyi ma dang phrad pa las byung ba'i me bzhin no zhes bya ba 'di yang dpe ste /
dper na nor bu me shel dang phrad pa las byung ba'i me 'am /
bud shing dang phrad pa las byung ba'i me 'am /
nyi ma dang phrad pa las byung ba'i me gang yin pa de ni nor bu dang bud shing dang nyi ma dag las so sor btsal na /
nor bu dang bud shing dang nyi ma dag la med pas de'i phyir rgyu dang 'bras bu gnyis gcig pa nyid kyang ma yin la /
gang gi phyir me de ni nor bu dang bud shing dang nyi ma'i rkyen las byung bas de tha dad pa ma yin pa de'i phyir /
rgyu dang 'bras bu'i rigs mthun pa nyid tha dad pa yang ma yin pa bzhin du /
dngos po rnams kyang rgyu rkyen gang las byung ba'i rgyu rkyen de dang /
don tha dad pa yang ma yin la /
don gcig pa yang ma yin no zhes zer ro / /
de lta bu'i rten cing 'brel bar 'byung ba ni gsung rab kyi tshul yin pas zhes bya ba ni skye ba med pa dang /
'gag pa med pa zhes bya ba la sogs pa khyad par rnam pa brgyad dang ldan pa de lta bu'i rten cing 'brel bar 'byung ba ni sangs rgyas kyi bkas rten cing 'brel bar 'byung ba skye ba med pa la sogs pa'i khyad par dang ldan pa yin par gsungs pas so / /
nyan thos dang thun mong ma yin pa nyid ma yin pa ste zhes bya ba ni gang gi phyir de lta bu'i rten cing 'brel bar 'byung ba de ni sde snod gsum po dag la yang yod pa de'i phyir nyan thos dang thun mong ma yin pa nyid ma yin te /
thun mong kho na yin no zhes zer ro / /
de'i phyir bstan bcos brtsam mi dgos so zhes bya ba ni de ltar rten cing 'brel bar 'byung ba skye ba med pa la sogs pa'i khyad par dang ldan pa de ni gsung rab kyi tshul yin pas /
nyan thos dang thun mong nyid yin pa de'i phyir /
'dir dbu ma zhes bya ba'i bstan bcos 'di brtsam mi dgos so zhes zer ba yin no zhes zer ro zhes bya ba ni bstan bcos 'dir shes rab kyi pha rol tu phyin pa las 'byung ba khyad par gyi gzhi rten cing 'brel bar 'byung ba zhes bya ba khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang ldan pa bstan pa la /
sangs rgyas pa dag las kha cig blo gros ngan pa'i dra bas g.yogs pa dag don la log par rtogs pas /
nyan thos mdo sde pa dag la kha cig de skad ces zer ba yin no / /
de skad ces rgol ba de'i [(]len [,]lan [)]du /
'dir 'grel pa byed pas de ni mang po yang yin /
de ni sna tshogs kyang yin mod kyi /
de ni de lta ma yin no zhes bstan pa'i phyir /
skye ba nyid skye ba med pa'i ngo bo nyid kho nar ston pas /
rten cing 'brel bar 'byung ba skye ba med pa la sogs pa'i khyad par dang ldan pa khas len pa'i phyir /
de ni khyad par shin tu che ba de'i phyir bstan bcos brtsam mi dgos pa ma yin no zhes bya ba smras so / /
de la skye ba nyid skye ba med pa'i ngo bo nyid kho nar ston pas zhes bya bas ji skad bstan zhe na /
kho bo ni khyed nyan thos mdo sde pas mig dang gzugs rnams la brten te /
mig gi rnam par shes pa skye ba dang /
sa bon dang rkyen la brten nas myu gu skye ba la sogs par khas blangs pa gang yin pa'i skye ba de nyid skye ba med pa'i ngo bo nyid kho nar ston pa dang /
de bzhin du khyed kyis rang gi ngang gis 'gags pas 'gag pa yod par khas blangs pa dang /
rgyu la brten te 'bras bu skye bas chad pa med par khas blangs pa dang /
'bras bu skye ba na rgyu 'gags pas rtag pa med par khas blangs pa dang /
skyes pa'i yul gzhan nyid du 'jig pas 'ong ba med par khas blangs pa dang /
skyes pa'i yul 'di nyid du 'jig pas 'gro ba med par khas blangs pa dang /
rgyu rkyen dag la 'bras bu med pas don gcig pa ma yin par khas blangs pa dang /
rgyu rkyen rigs mthun pa las 'bras bu rigs mthun pa 'byung bas don tha dad pa ma yin par khas blangs pa gang dag yin pa de dag thams cad 'gag pa med pa la sogs pa'i ngo bo nyid kho nar ston pas /
rten cing 'brel bar 'byung ba skye ba med pa la sogs pa'i khyad par dang ldan pa khas len pa'i phyir khyed dang khyad par shin tu che bas de'i phyir bstan bcos brtsam pa shin tu dgos so zhes bya bar ston to / /
rten cing 'brel bar 'byung ba skye ba med pa la sogs pa'i khyad par dang ldan pa khas len pa'i phyir zhes bya ba ni kho bo ni khyed kyis skye ba dang 'gag pa la sogs pa khas blangs pa nyid /
skye ba med pa dang /
'gag pa med pa la sogs pa'i ngo bo nyid kho nar ston pas shes rab kyi pha rol tu phyin pa las 'byung ba khyad par gyi gzhi rten cing 'brel bar 'byung ba zhes bya ba /
khyad par skye ba med pa dang 'gag pa med pa la sogs pa dang ldan pa khas len pa'i phyir ro / /
de ni khyad par shin tu che bas zhes bya ba ni khyed kyi khas blangs pa dang /
kho bos khas blangs pa'i rten cing 'brel bar 'byung ba de ni khyad par shin tu che bas /
shes rab kyi pha rol tu phyin pa las 'byung ba'i rten cing 'brel bar 'byung ba skye ba med pa la sogs pa'i khyad par dang ldan pa de ni nyan thos dang thun mong ma yin pas so / /
de'i phyir bstan bcos brtsam mi dgos pa ma yin no zhes bya ba ni de ltar gang gi phyir khyad par shin tu che bas nyan thos dang thun mong ma yin pa de'i phyir 'dir slob dpon gyi zhal snga nas kyis dbu ma zhes bya ba'i bstan bcos 'di brtsam mi dgos pa ma yin te dgos pa kho na yin no zhes bya ba'i tha tshig go / /
de ltar bstan bcos brtsam mi dgos so zhes zer ba'i lan btab pa dang /
'dir gal te dmigs pa can dag 'di skad ces shes rab kyi pha rol tu phyin pa las 'byung ba'i rten cing 'brel bar 'byung ba'i skye ba med pa la sogs pa'i khyad par rnam pa brgyad dang ldan pa 'di ni rten cing 'brel bar 'byung ba'i mtshan nyid dang bral ba'i phyir /
dper na grangs can dag la sogs pa'i bstan bcos dang 'dra bas sangs rgyas kyi bka' ma yin no / /
rten cing 'brel bar 'byung ba'i mtshan nyid gang zhe na /
'di lta ste /
lugs su 'byung ba nyid dang /
lugs las bzlog pa nyid dang /
rgyu dang 'bras bu'i dngos po nyid do / /
de la lugs su 'byung ba nyid gang zhe na /
bcom ldan 'das kyis rten cing 'brel bar 'byung ba'i yan lag bcu gnyis ji skad bka' stsal pa /
'di lta ste /
ma rig pa'i rkyen gyis 'du byed rnams /
'du byed kyi rkyen gyis rnam par shes pa /
rnam par shes pa'i rkyen gyis ming dang gzugs /
ming dang gzugs kyi rkyen gyis skye mched drug /
skye mched drug gi rkyen gyis reg pa /
reg pa'i rkyen gyis tshor ba /
tshor ba'i rkyen gyis sred pa /
sred pa'i rkyen gyis len pa /
len pa'i rkyen gyis srid pa /
srid pa'i rkyen gyis skye ba /
skye ba'i rkyen gyis rga shi dang mya ngan dang /
smre sngags 'don pa dang /
sdug bsngal ba dang /
yid mi bde ba dang /
'khrug pa rnams 'byung bar 'gyur te /
de ltar na sdug bsngal gyi phung po chen po 'ba' zhig pa 'di 'byung bar 'gyur ro zhes gsungs pa yin no / /
lugs las bzlog pa nyid gang zhe na /
'di lta ste /
ma rig pa 'gags pas 'du byed 'gag /
'du byed 'gags pas rnam par shes pa 'gag /
rnam par shes pa 'gags pas ming dang gzugs 'gag /
ming dang gzugs 'gags pas skye mched drug 'gag /
skye mched drug 'gags pas reg pa 'gag /
reg pa 'gags pas tshor ba 'gag /
tshor ba 'gags pas sred pa 'gag /
sred pa 'gags pas len pa 'gag /
len pa 'gags pas srid pa 'gag /
srid pa 'gags pas skye ba 'gag /
skye ba 'gags pas rga shi dang /
mya ngan dang /
smre sngags 'don pa dang /
sdug bsngal ba dang /
yid mi bde ba dang /
'khrug pa rnams 'gag par 'gyur te /
de ltar na sdug bsngal gyi phung po chen po 'ba' zhig pa 'di 'gag par 'gyur ro zhes gsungs pa yin no / /
rgyu dang 'bras bu'i dngos po nyid gang zhe na /
'di lta ste /
ma rig pa ni rgyu'i dngos po nyid yin la /
'du byed la sogs pa yan lag lhag ma bcu gcig po dag ni 'bras bu'i dngos po nyid yin no / /
yang na ma rig pa ni 'du byed rnams kyi rgyu'i dngos po nyid yin la /
'du byed rnams ni ma rig pa'i 'bras bu'i dngos po nyid yin pa dang /
'du byed rnams ni rnam par shes pa'i rgyu'i dngos po nyid yin la rnam par shes pa ni 'du byed rnams kyi 'bras bu'i dngos po nyid yin pa dang /
rnam par shes pa ni ming dang gzugs kyi rgyu'i dngos po nyid yin la /
ming dang gzugs ni rnam par shes pa'i 'bras bu'i dngos po nyid yin pa dang /
ming dang gzugs ni skye mched drug gi rgyu'i dngos po nyid yin la /
skye mched drug ni ming dang gzugs kyi 'bras bu'i dngos po nyid yin pa dang /
skye mched drug ni reg pa'i rgyu'i dngos po nyid yin la /
reg pa ni skye mched drug gi 'bras bu'i dngos po nyid yin pa dang /
reg pa ni tshor ba'i rgyu'i dngos po nyid yin la /
tshor ba ni reg pa'i 'bras bu'i dngos po nyid yin pa dang /
tshor ba ni sred pa'i rgyu'i dngos po nyid yin la /
sred pa ni tshor ba'i 'bras bu'i dngos po nyid yin pa dang /
sred pa ni len pa'i rgyu'i dngos po nyid yin la /
len pa ni sred pa'i 'bras bu'i dngos po nyid yin pa dang /
len pa ni srid pa'i rgyu'i dngos po nyid yin la /
srid pa ni len pa'i 'bras bu'i dngos po nyid yin pa dang /
srid pa ni skye ba'i rgyu'i dngos po nyid yin la /
skye ba ni srid pa'i 'bras bu'i dngos po nyid yin pa dang /
skye ba ni rga shi la sogs pa'i rgyu'i dngos po nyid yin la /
rga shi la sogs pa ni skye ba'i 'bras bu'i dngos po nyid yin pa'o / /
rten cing 'brel bar 'byung ba'i mtshan nyid de dag khyod kyi rten cing 'brel bar 'byung ba skye ba med pa la sogs pa'i khyad par dang ldan pa 'di la med pas /
de'i phyir sangs rgyas kyi bka' ma yin no zhes zer na /
'dir de'i lan du 'di skad ces brjod par bya ste /
bcom ldan 'das kyis /
sdang bas chos rnams mi shes shing / /
sdang bas chos rnams mi mthong ste / /
mi gang zhe sdang brten pa ni / /
de tshe mun pas mun nag 'gyur / /
zhes bka' stsal pa /
de ni legs par gsungs pa yin te /
de'i phyir zhe sdang gi dri ma mang po'i ling tog gis blo gros kyi mig bsgribs pa long ba lta bu khyod kyis kyang /
ston ka'i nam mkha'i dkyil nas shar ba'i zla ba ltar gsal ba rten cing 'brel bar 'byung ba'i mtshan nyid lugs su 'byung ba nyid dang /
lugs las bzlog pa nyid dang /
rgyu dang 'bras bu'i dngos po nyid kyi yon tan dang ldan pa 'di yod bzhin du mi mthong ngo / /
'di ltar rten cing 'brel bar 'byung ba 'di la yang mtshan nyid thams cad yod de /
'di lta ste /
skye ba'i rkyen gyis 'gag pa dang /
skye ba'i rkyen gyis chad pa dang /
skye ba'i rkyen gyis rtag pa dang /
skye ba'i rkyen gyis 'ong ba dang /
skye ba'i rkyen gyis 'gro ba dang /
skye ba'i rkyen gyis don tha dad pa dang /
skye ba'i rkyen gyis don gcig par 'gyur ba gang yin pa de ni kun nas nyon mongs pa'i lugs su 'byung ba nyid yin no / /
'di lta ste /
skye ba med pas 'gag pa med pa dang /
skye ba med pas chad pa med pa dang /
skye ba med pas rtag pa med pa dang /
skye ba med pas 'ong ba med pa dang /
skye ba med pas 'gro ba med pa dang /
skye ba med pas don tha dad pa med pa dang /
skye ba med pas don gcig pa med par 'gyur ba gang yin pa de ni rnam par byang ba'i lugs las bzlog pa nyid yin no / /
'di lta ste /
skye ba med pa yod pas 'gag pa med pa yod pa dang /
skye ba med pa yod pas chad pa med pa yod pa dang /
skye ba med pa yod pas rtag pa med pa yod pa dang /
skye ba med pa yod pas 'ong ba med pa yod pa dang /
skye ba med pa yod pas 'gro ba med pa yod pa dang /
skye ba med pa yod pas don tha dad pa ma yin pa yod pa dang /
skye ba med pa yod pas don gcig pa ma yin pa yod pa gang yin pa de ni rnam par byang ba'i lugs su 'byung ba nyid yin no / /
gzhan yang rten cing 'brel bar 'byung ba skye ba med pa la sogs pa'i khyad par rnam pa brgyad dang ldan pa 'dir lugs su 'byung ba nyid dang /
lugs las bzlog pa nyid kyi mtshan nyid ni nang dang phyi rol gyi dngos po thams cad la khyab pa yin gyi /
yan lag bcu gnyis po dag gi lugs su 'byung ba nyid dang /
lugs las bzlog pa nyid kyi mtshan nyid ni nang gi dngos po 'ba' zhig la khyab pa yin te /
'di ltar yan lag bcu gnyis po dag gi lugs su 'byung ba nyid dang /
lugs las bzlog pa nyid kyi mtshan nyid ni nang gi dngos po rnams nyi tshe la yod par zad kyi /
phyi rol gyi dngos po rnams la med pa'i phyir dang /
'di'i lugs su 'byung ba'i mtshan nyid ni ji ltar nang gi dngos po rnams skyes pa'i rkyen gyis 'gag pa de bzhin du /
phyi rol gyi dngos po rnams skyes pa'i rkyen gyis kyang 'gag par 'gyur ba'i phyir dang /
'di'i lugs las bzlog pa'i mtshan nyid kyang /
ji ltar nang gi dngos po rnams kyi skye ba med pas 'gag pa med pa de bzhin du phyi rol gyi dngos po rnams kyi skye ba med pas kyang 'gag pa med par 'gyur ba'i phyir ro / /
gzhan yang rten cing 'brel bar 'byung ba skye ba med pa la sogs pa'i khyad par rnam pa brgyad dang ldan pa 'di'i lugs su 'byung ba nyid kyi mtshan nyid ni kun nas nyon mongs pa dang /
rnam par byang ba'i dngos po thams cad la khyab pa yin gyi /
yan lag bcu gnyis po dag gi lugs su 'byung ba nyid kyi mtshan nyid kyi mtshan nyid ni kun nas nyon mongs pa pa'i dngos po 'ba' zhig la khyab kyi /
rnam par byang ba'i dngos po la khyab pa ma yin te /
'di ltar yan lag bcu gnyis po dag gi lugs su 'byung ba nyid kyi mtshan nyid ni ma rig pa'i rkyen gyis 'du byed rnams zhes bya ba la sogs pa kun nas nyon mongs pa pa'i dngos po 'ba' zhig la yod par zad kyi /
rnam par byang ba pa'i dngos po la med pa'i phyir dang /
'di'i lugs su 'byung ba nyid kyi mtshan nyid kyis ni skye ba'i rkyen gyis 'gag pa zhes bya ba la sogs pa kun nas nyon mongs pa pa'i dngos po rnams la yang khyab la /
skye ba med pa yod pas 'gag pa med pa yod ces bya ba la sogs pas rnam par byang ba pa'i dngos po rnams la yang khyab pa'i phyir ro / /
gzhan yang rten cing 'brel bar 'byung ba skye ba med pa la sogs pa'i khyad par rnam pa brgyad dang ldan pa 'di'i rgyu'i rtsa ba ni kun nas nyon mongs pa dang rnam par byang ba pa'i dngos po thams cad kyi mngon sum gyi rgyu nyid yin gyi /
yan lag bcu gnyis po dag gi rgyu'i rtsa ba ni kun nas nyon mongs pa pa'i dngos po thams cad kyi mngon sum gyi rgyu nyid ma yin te /
'di ltar yan lag bcu gnyis pa dag gi rgyu'i rtsa ba ma rig pa ni 'du byed rnams nyi tshe'i mngon sum gyi rgyu yin gyi /
yan lag lhag ma rnams kyi mngon sum gyi rgyu nyid ma yin pa'i phyir dang /
'di'i kun nas nyon mongs pa'i rgyu'i rtsa ba skye ba yang 'gag pa la sogs pa kun nas nyon mongs pa pa'i dngos po thams cad kyi mngon sum gyi rgyu nyid kyang yin la /
rnam par byang ba pa'i rgyu'i rtsa ba skye ba med pa la yang 'gag pa med pa la sogs pa rnam par byang ba pa'i dngos po thams cad kyi mngon sum gyi rgyu nyid yin pa'i phyir ro / /
de ltar na rten cing 'brel par 'byung ba skye ba med pa la sogs pa'i khyad par rnam pa brgyad dang ldan pa 'di ni rten cing 'brel par 'byung ba'i mtshan nyid thams cad dang ldan pas dmigs pa can khyod kyi gtan tshigs kyi don nyid ma grub pa'i phyir /
'di sangs rgyas kyi bka' ma yin pa ma yin te /
sangs rgyas kyi bka' kho na yin no // //
bam po bdun pa /
zhar la bshad pas chog gi /
da ni skabs nyid bsgrub par bya'o / /
da 'di man chad ni bstan bcos kyi gzhung nyid bshad par bya ste /
de'i phyir slob dpon gyis rten cing 'brel par 'byung ba skye ba med pa la sogs pa thun mong ma yin pa'i khyad par dang ldan pa de kho na ston par mdzad pa nyid kyis bcom ldan 'das la mngon par bstod nas zhes bya ba la sogs pa smras te /
'di dag gis ni bstan bcos kyi gzhung nyid bshad par rtsom pa'i mgo 'dren pa ston to / /
de yang slob dpon gyis de ltar bcom ldan 'das la mngon par bstod nas /
nyid kyis chos thams cad kyi de kho na ji ltar thugs su chud pa de bzhin du gzhan la bstan par dgongs pa na /
skye ba med pa dang por bstan par bzhed nas /
gzhan gyis yongs su brtags pa'i skye bar rnam par rtog pa mngon sum du mdzad de /
dngos po rnams bdag dang gzhan dang gnyis ka dang rgyu med pa las skye'o zhes zer ba dag /
rigs pa dang lung dag gis brtags pa na /
skye ba rnam pa thams cad du 'thad pa mi bzod par rang la nges pa'i dbang gis skye ba med par bstan pa'i sgo nas /
rkyen brtag pa'i rab tu byed pa dang po'i skabs brtsam pa mdzad do zhes bya bar sbyar ro / /
de la slob dpon gyis zhes bya ba ni 'phags pa klu sgrub kyis so / /
rten cing 'brel bar 'byung ba'i skye ba med pa la sogs pa thun mong ma yin pa'i khyad par dang ldan pa de kho na ston par mdzad pa nyid kyis bcom ldan 'das la mngon par bstod nas zhes bya ba ni shes rab kyi pha rol tu phyin pa las 'byung ba khyad par gyi gzhi rten cing 'brel bar 'byung ba /
khyad par skye ba med pa dang /
'gag pa med pa la sogs pa thun mong ma yin pa dang ldan pa sngar ji skad bstan pa'i sgra dang don de kho na ston par mdzad pa nyid kyis /
bcom ldan 'das la /
gang gi rten cing 'brel par 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
zhes mngon par bstod nas so / /
skye ba med pa bstan pas 'gag pa med pa la sogs pa khyad par bstan sla bar dgongs pa na zhes bya ba ni /
slob dpon gyis ngas chos thams cad kyi de kho na ji ltar rtogs pa de kho na bzhin du sems can rnams la yang bstan par bya'o snyam nas /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
zhes bya ba tshig gi don brgyad po dag gis bstan bcos kyi lus rnam par gzhag par mdzad pa de las 'dir skye ba med pa dang por bstan pas /
'gag pa med pa la sogs pa khyad par gzhan bstan sla bar dgongs nas so / /
skye ba med pa dang por bstan par bzhed nas zhes bya ba ni 'di skad ces bstan te /
'di ltar bstan bcos kyi lus rnam par gzhag pa sngar bstan pa'i skabs su 'gag pa med pa zhes bya ba'i tshig gi don dang por rnam par gzhag mod kyi /
'dir de dag bstan pa'i skabs su skye ba med pa dang por bstan na /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dag bstan sla bas /
de'i phyir skye ba med pa dang por bstan par bzhed nas so / /
'dir gzhan dag na re /
sngar yang skye ba'i 'og tu 'gag pa dgag par rigs te /
de sngon du 'gro ba can yin pa'i phyir /
chad pa bzhin no zhes glengs pa'i tshe khyed na re /
'khor ba la thog ma med pa'i phyir skye ba dang 'gag pa la go rims nges pa med pa'i phyir /
'gag pa med pa skye med pa / /
zhes bstan pa la nyes pa med do zhes zer na /
'dir yang de'i go rims bzhin du 'gag pa med pa dang por bstan pa'i rigs na /
ci'i phyir skye ba med pa dang por bstan par 'dod ce na /
de'i lan du 'di skad ces brjod par bya ste /
sngar /
'gag pa med pa skye med pa / /
zhes bstan pa la nyes pa med do zhes bshad pa ni 'khor ba la thog ma med pa'i phyir dang /
'gag pa ni skye ba'i rim pa la mi ltos pa'i phyir dang /
don brtag pa yin pa'i phyir de skad bshad pa yin gyi /
'dir de dag gi don bstan pa la ni skyes na 'gag par 'gyur gyi /
ma skyes na 'gag par mi 'gyur ba dang /
skye ba rgyun chad pa'i mtshan nyid ni chad pa yin gyi /
ma skyes na chad par mi 'gyur ba dang /
skyes pa ma zhig pas rtag pa yin gyi /
ma skyes na rtag par mi 'gyur ba dang /
skyes pa yul gzhan nas 'ong bas 'ong ba yin gyi /
ma skyes pa na 'ong bar mi 'gyur ba dang /
skyes pa yul gzhan du 'gro bas 'gro ba yin gyi /
ma skyes na 'gro bar mi 'gyur ba dang /
skyes pa mtshan nyid tha dad pas don tha dad pa yin gyi /
ma skyes na don tha dad par mi 'gyur ba dang /
skyes pa mtshan nyid gcig pas don gcig pa yin gyi ma skyes na don gcig par mi 'gyur bas de'i phyir 'gag pa la sogs pa thams cad kyi rgyu ni skye ba yin pa'i phyir /
rgyu bkag na de'i 'bras bu rnams kyang mi 'byung ba'i phyir dang /
'jig rten yang phal cher skye ba la shin tu lhag par chags pa dang /
skye ba la mngon par zhen pa yin na /
bstan bcos 'di ni lhag par chags pa dang mngon par zhen pa spong ba'i phyir zhugs pa yin pa'i phyir dang /
lhag par chags pa dang mngon par zhen pa spangs na mya ngan las 'das pa thob par 'gyur ba'i phyir /
'dir slob dpon skye ba med pa dang por bstan par bzhed do / /
de'i phyir gzhan gyis yongs su brtags pa'i skye bar rnam par rtog pa mngon sum du mdzad de zhes bya ba smras te /
de la gzhan gyis yongs su brtags pa'i zhes bya ba ni don dam par na nyid kyi blo la skye ba rnam par rtog pa'i dgongs pa nyid mi mnga' bas /
'di ltar gzhan dag gis don dam par skye ba yod par yongs su brtags pa'i skye bar rnam par rtog pa gang dag yin pa de dag mngon sum du mdzad de zhes bya bar sbyar ro / /
skye bar rnam par rtog pa zhes bya ba ni /
rnam par rtog pa gang dag gis skye bar rnam par brtags shing gzung ba gang dag yin pa de dag ni skye bar rnam par rtog pa zhes bya ste /
skye ba'i rnam pa zhes bya ba'i tha tshig go / /
mngon sum du mdzad de zhes bya ba ni sems kyi mdun du bzhag pa mdzad pa ste dmigs par mdzad de zhes bya ba'i tha tshig go / /
skye bar rnam par rtog pa de dag kyang gang zhe na /
de'i phyir 'di ltar skye bar smra ba dag las /
kha cig ni dngos po rnams bdag las skye'o zhes zer /
gzhan dag ni gzhan las so zhes zer kha cig ni gnyi ga las so zhes zer /
gzhan dag ni rgyu med pa las so zhes zer ba dag ces bya ba smras so / /
skye bar rnam par rtog pa de dag mngon sum du mdzad de'o / /
rigs pa dang lung dag gis brtags pa na zhes bya ba ni skye bar rnam par rtog pa da dag mngon sum du mdzad de rigs pa dang lung dag gis brtags pa na'o / /
de la rigs pa zhes bya ba ni gtan tshigs dang /
dpe 'jig rten dang lung la grags pa dag go / /
lung zhes bya ba ni shes rab kyi pha rol tu phyin pa la sogs pa'i mdo sde mtha' dag ste /
de las kyang bcom ldan 'das kyis /
rab 'byor gzugs zhes bya ba de ni chos su btags pa tsam ste /
chos su btags pa de la skye ba yang med /
'gag pa yang med de /
ming dang brda tsam gyi tha snyad du brjod pa 'ba' zhig tu zad do zhes bya ba la sogs pa ji skad gsungs pa dag yin no / /
lung de yang de bzhin gshegs pa'i yin par brjod par bya'i gzhan dag la ni lung gi mtshan nyid med de /
ji skad du /
lung ni yid ches tshig yin te /
nyes zad lung du shes par bya / /
nyes pa zad pas brdzun gyi tshig /
smra bar mi 'gyur rgyu med phyir / /
zhes bshad pa de lta bu ste /
de'i phyir rigs pa dang lung de dag gis brtags pa na'o / /
skye ba rnam pa thams cad du 'thad pa mi bzod par zhes bya ba la /
skye ba zhes bya ba ni gzhan gyis yongs su brtags pa'i skye bar rnam par rtog pa gang yin pa des so / /
rnam pa thams cad du zhes bya ba ni /
bdag las dang /
gzhan las dang /
gnyi ga las dang /
rgyu med pa las zhes bya ba mu bzhi'i rnam pa thams cad du'o / /
'thad pa mi bzod par zhes bya ba ni skye ba 'thad pa'i gtan tshigs yod par mi bzod par ro / /
rang la nges pa zhes bya ba ni /
slob dpon gyis gang gi tshe dngos po rnams kyi skye ba rnam pa de dag gis mi 'thad mi rigs par rtogs pa de'i tshe na /
slob dpon nyid la don dam par chos thams cad skye ba med do zhes de kho na thugs su chud pa'i nges pa skyes par gyur pa'o / /
de'i dbang gis zhes bya ba ni slob dpon rang la nges pa skyes pa de'i dbang gis te /
de'i dbang gis ji ltar bdag gis chos thams cad kyi de kho na rtogs pa de ltar sems can gzhan dag la yang bstan par bya'o snyam du dgongs nas / /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya ba gsungs te zhes bya bar sbyar ro / /
'di skad bstan te /
ji ltar bdag gis rigs pa dang lung dag gis brtags pa na dngos po rnams kyi skye ba yang dag par rjes su mthong zhing de kho na khong du chud par de kho na bzhin no / /
sems can rnams kyis kyang bsgom pa'i rnam pa 'di nyid kyis de kho na khong du chud par byas /
de'i phyir bsgom pa'i rnam pa bstan pa dbu ma'i bstan bcos 'di bstan par bya'o zhes gsungs pa yin no / /
'di ni dam bcas pa'i spyi bkod pa yin no zhes bya ba la /
'di ni zhes bya ba ni /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes gsungs pa'i tshig le'ur byas pa 'di ni'o / /
dam bcas pa zhes bya ba ni dngos po rnams bdag las skye ba med do zhes bya ba 'di ni dam bcas pa gcig go / /
gzhan las skye ba med do zhes bya ba 'di ni dam bcas pa gnyis pa'o / /
gnyis las skye ba med do zhes bya ba 'di ni dam bcas pa gsum pa'o / /
rgyu med pa las skye ba med do zhes bya ba 'di ni dam bcas pa bzhi pa'o / /
dam bcas pa de dag gi spyi zhes bya ba ni nye bar sbyar ba 'am bstan pa'o / /
de la ci'i phyir dam bcas pa rnam pa bzhi kho na byas shing mang du ma byas she na /
'di ltar ya mtshan can dgu bcu rtsa drug po dag gyes pa na rgol bu sum brgya drug cu rtsa gsum du gyur pa de dag thams cad kyang phyogs bzhi po 'di'i khongs su 'dus shing /
'di las gzhan pa'i rnam pa lnga pa med pas de'i phyir dam bcas pa rnam pa bzhi po kho na mdzad do / /
de la re zhig bdag las ma yin zhes bya ba ci zhig ce na zhes bya ba ni bdag las ci zhig ma yin zhe na zhes 'grol bar byed pa nyid kyis dri ba'i tshig yin no / /
de'i lan du 'grel pa byed pa nyid kyis /
skyes pa nam yang yod ma yin / /
zhes bya ba la sogs pa ste zhes bya ba smras te /
bdag las ji zhig ma yin zhe na /
bdag las /
skyes pa nam yang yod ma yin / /
zhes bya bar sbyar ro / /
sogs pa ste zhes bya ba'i sgras ni /
dngos po gang dag gang na yang / /
zhes bya ba bsdu ste /
des na bdag las ci zhig ma yin zhe na /
bdag las /
dngos po gang dag gang na yang / /
skyes pa nam yang yod ma yin / /
zhes bya ba yin no zhes bstan to / /
re re dang sbyar bar bya'o zhes bya bas ji skad bstan zhe na /
bdag las /
dngos po gang dag gang na yang / /
skyes pa nam yang yod ma yin / /
zhes bya ba dang /
gzhan las /
dngos po gang dag gang na yang / /
skyes pa nam yang yod ma yin / /
zhes bya ba dang /
gnyis las /
dngos po gang dag gang na yang / /
skyes pa nam yang yod ma yin / /
zhes bya ba dang /
rgyu med pa las /
dngos po gang dag gang na yang / /
skyes pa nam yang yod ma yin / /
zhes bya ba dang /
de ltar re re dang sbyar bar bya'o / /
bdag las zhes bya ba ni bdag nyid las zhes bya ba'i tha tshig go zhes bya ba la /
gal te gang las dogs pa skye na 'dir bdag las zhes bya ba ni bdag nyid las zhes bya ba'i tha tshig go zhes bshad ce na /
'di ltar bdag ces bya ba'i don rnam pa lnga la sbyor te /
bdag nyid dang /
bdag gi dang /
shes pa dang /
dbang phyug dang /
nye du dag la sbyor bas /
de'i phyir bdag gis dang /
shes pa dang /
dbang phyug dang /
nye du dag rnam par gcad pa'i phyir /
'dir bdag las zhes bya ba ni bdag nyid las zhes bya ba'i tha tshig go zhes bshad de /
dngos po rnams bdag nyid las skye ba med do zhes bya ba'i tha tshig go / /
dam bcas pa tsam gyis bsams pa'i tshig gis don mi 'grub pas zhes bya bas ni 'di skad bstan te /
gal te tshig tsam gyis slob dpon gyis skye ba med par bsams pa'i tshig gis don mi 'grub na ni gzhan dag gis kyang skye bar bsams pa'i tshig gis don 'grub par 'gyur ba zhig na /
mi 'grub pas de'i phyir dam bcas pa tsam gyis bsams pa'i tshig gis don mi 'grub ste /
slob dpon 'phags pa lha'i zhal snga nas kyis /
gal te yod pa'i tshig tsam gyis / /
dngos po yod par 'gyur na ni / /
med ces bya ba'i tshig tsam gyis / /
ci phyir med par 'gyur ba min / /
de'i phyir /
don gang lung dang rigs pa yis / /
legs par mngon par brjod pa dang / /
snga phyi 'gal ba med pa de / /
dam pa rnams kyis yongs su bzung / /
zhes ji skad gsungs pa lta bu'o / /
mdor bstan pa ji lta ba bzhin du rgyas par bshad dgos pas /
sngar bdag las skye ba med do zhes gsungs pa de'i phyir /
'dir de nyid dang por bsgrub par bya ste /
de'i phyir 'dir phyogs kyi chos ni yod pa nyid yin par gzung ste zhes bya ba smras te /
tshad ma byed par 'dod pa'i tshad ma nyid ni rigs pa yin pas /
'dir dngos po rnams bdag las skye ba med do zhes bya ba'i phyogs kyi chos gtan tshigs su gzung ba ni bdag nyid yod pa nyid yin no zhes bya ba'i tha tshig go / /
gal te bdag nyid yod pa nyid ji ltar phyogs kyi chos yin zhe na /
de'i lan du /
'di ltar bdag las zhes bya ba ni bdag nyid yod pa la snyad gdags pa'i phyir ro zhes bya ba smras te /
'di ltar zhes bya ba'i sgra ni gang gi phyir zhes bya ba'i don to / /
gang gi phyir dngos po gang la bdag nyid kyi rang gi ngo bo yod pa de la bdag las zhes snyad gdags su rung ba'i phyir /
yod pa la ni yang skye ba med pa'i phyir /
yod pa nyid ni skye ba med pa'i phyogs kyi chos gtan tshigs yin no zhes bya bar ston to / /
bdag las zhes bya ba ni bdag nyid yod pa la snyad gdags pa'i phyir ro zhes bya ba ni /
dngos po gang la bdag nyid yod pa de ni bdag nyid yod pa ste /
de la bdag las zhes snyad gdags su rung ba'i phyir ro / /
dper na 'jig rten dag na yang smra ba po dag na re /
lhas byin bdag nyid yod pa la lhas byin bdag las zhes zer ba dang 'dra bar /
'dir yang dngos po bdag nyid yod pa nyid yin na bdag las zhes snyad gdags su rung la /
bdag las zhes snyad du gdags su rung ba'i dngos po bdag nyid yod pa nyid yin na /
yod pa nyid la ni yang skye ba med pas de'i phyir yod pa nyid ni skye ba med pa'i phyogs kyi chos gtan tshigs yin par gzung ngo / /
dper na bsgrub par bya ba dang sgrub pa'i chos kyi dbang gis te zhes bya bas ni 'di skad bstan te /
chos can nang gi skye mched la sogs pa gang la bsgrub par bya ba chos bdag las skye ba med pa dang /
sgrub pa'i chos yod pa nyid dag yod pa de'i dbang gis dpe bstan dgos so zhes bya ba'i tha tshig go / /
de la dpe ni zhes bya ba ni 'og nas don dam par nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes 'byung ba'i dpe de'o / /
bsgrub par bya ba chos zhes bya ba ni bsgrub par bya ba nyid chos yin pas bsgrub par bya ba chos so / /
yang na de ni bsgrub par bya ba yang yin la chos kyang yin pas bsgrub par bya ba chos zhes bsdu bar bya'i /
bsgrub par bya ba'i chos zhes ni bsdu bar mi bya'o / /
bsgrub par bya ba chos de yang gang zhe na /
skabs 'dir ni skye ba med pa zhes bya ba yin par sbyar ro / /
sgrub pa'i chos zhes bya ba ni bdag las skye ba med pa skye ba med pa sgrub pa'i chos te gtan tshigs so / /
sgrub pa'i chos de gang zhe na /
skabs 'dir ni yod pa nyid ces bya ba yin par sbyar ro / /
dbang gis te zhes bya ba ni chos can nang gi skye mched la sogs pa gang la bsgrub par bya ba chos bdag las skye ba med pa yod pa'i dbang dang sgrub pa'i chos yod pa nyid yod pa'i dbang gis chos can de'i dpe shes pa yod pa nyid la sogs pa bstan dgos pa'o / /
de bstan pa'i phyir bsgrub par bya ba dang sgrub pa'i chos grags pa dang ldan pa'i chos can gyi dpe yin pa'i phyir ro zhes bya ba smras te /
chos can nang gi skye mched la sogs pa gang la bsgrub par bya ba chos bdag las skye ba med pa rgol ba dang phyir rgol ba gnyi ga la grags pa dang /
sgrub pa'i chos yod pa nyid rgol ba dang /
phyir rgol ba gnyi ga la grags pa yod pa de ni bsgrub par bya ba dang sgrub pa'i chos grags pa dang ldan pa'i chos can zhes bya'o / /
chos can de'i dpe yin pa'i phyir dpe ni bsgrub par bya ba dang /
sgrub pa'i chos kyi dbang gis bstan dgos so zhes bya bar sbyar ro / /
de la bsgrub par bya ba chos grags pa zhes bya ba ni /
bdag las skye ba med pa zhes bya ba rgol ba dang phyir rgol ba gnyi ga la grags pa'o / /
sgrub pa'i chos grags pa zhes bya ba ni skye ba med pa sgrub pa'i chos yod pa nyid ces bya ba rgol ba dang phyir rgol ba gnyi ga la grags pa'o / /
de gnyis dang ldan pa'i chos can zhes bya ba ni bsgrub par bya ba chos grags pa dang sgrub pa'i chos grags pa de gnyis dang ldan pa'i chos can nang gi skye mched la sogs pa'o / /
chos can de'i dpe zhes bya ba ni shes pa yod pa nyid la sogs pa ste /
dper na shes pa yod pa nyid ces bya ba chos can de la bsgrub par bya ba chos bdag las skye ba med pa zhes bya ba rgol ba dang /
phyir rgol ba gnyi ga la grags pa dang /
sgrub pa'i chos yod pa nyid ces bya ba rgol ba dang phyir rgol ba gnyi ga la grags pa yod pa de bzhin du /
'dir yang chos can nang gi skye mched la sogs pa la bsgrub par bya ba chos bdag las skye ba med pa zhes bya ba rgol ba dang phyir rgol ba gnyi ga la grags pa dang /
sgrub pa'i chos yod pa nyid ces bya ba dang phyir rgol ba gnyi ga la grags pa yod par ston pas /
de'i phyir dpe ni bsgrub par bya ba dang /
sgrub pa'i chos grags pa dang ldan pa'i chos can gyi dpe yin pa'i phyir ro zhes smras te /
ji skad du dpe gang la bsgrub par bya ba dang gtan tshigs kyi rjes su 'gro bas khyab par byed pa yod pa de ni chos mthun pa'i dpe yin no zhes bshad pa lta bu'o / /
bdag las ma yin zhes bya ba'i dgag pa 'di ni dpe med par dgag pa'i don du blta bar bya ste zhes bya ba la /
gal te gang las dogs pa skye na /
'dir bdag las yin zhes bya ba'i dgag pa 'di ni med par dgag pa'i don du blta bar bya ste zhes bshad ce na /
'di ltar brda sprod pa las dgag pa ni rnam pa gnyis te /
med par dgag pa dang /
ma yin par dgag go zhes 'byung ba'i de'i phyir ma yin par dgag pa rnam par gcad pa'i phyir /
'dir /
bdag las ma yin zhes bya ba'i dgag pa 'di ni med par dgag pa'i don du blta bar bya ste zhes bshad de /
dngos po rnams bdag las skye ba med par dgag pa'i don du blta bar bya'i /
bdag las ma skyes pa yod do zhes ma yin par dgag pa'i don du ni blta bar mi bya'o zhes bya ba'i tha tshig go / /
de las dgag pa 'di gnyis kyi mtshan nyid ni ji skad du /
dgag pa don gyis bstan pa dang / /
tshig gcig sgrub par byed pa dang / /
de ldan rang tshig mi ston pa / /
ma yin gzhan pa gzhan yin no / /
zhes bshad pa yin no / /
'di skad bstan te /
dgag pa gang don gyis go ba ston pa dang /
tshig gcig gis dngos po sgrub par byed pa dang /
don gyis go ba dang /
dngos po sgrub pa de dang ldan pa dang /
rang gi tshig gis mi ston pa /
dper na rgyal rigs la rgyal rigs zhes bya ba'i tshig gis mi ston par /
bram ze ma yin pa zhes bya ba'i tshig gis ston pa de ni ma yin par dgag pa yin par blta bar bya'o / /
gzhan pa gzhan yin no zhes bya ba ni de las gzhan pa'i dgag pa gang yin par dgag pa las gzhan pa med par dgag pa yin no zhes bya ba'i tha tshig go / /
gzhan pa zhes bya ba ni don gyis go ba bstan pa las gzhan pa dang /
tshig gcig gis dngos po sgrub par byed pa las gzhan pa dang /
don gyis go ba dang dngos po sgrub pa de dang ldan pa las gzhan pa dang /
rang gi tshig gis mi ston pa las gzhan pa gang yin pa'o / /
gzhan yin no zhes bya ba ni de ni ma yin par dgag pa las gzhan pa med par dgag pa yin no zhes bya ba'i tha tshig ste /
de ni don gyis go ba'i mtshan nyid ston pa ma yin pa dang /
dgag pa lhur len te dgag pa kho na de'i dgos pa yin zhing gzhan gyis khas blangs pa gang yin pa de dgag pa tsam byed la /
dngos po'i de kho na'am dngos po med pa'i de kho na sgrub par mi byed pa dang /
don gyis go ba dang ldan pa yang ma yin /
dngos po dang ldan pa yang ma yin zhing dgag pa dang ldan pa dang /
rang gi tshig gis ston te dper na bram ze ma yin pa nyid ces dgag pa tsam nyi tshe byed pa yin no / /
ci'i phyir ma yin par dgag par spangs te med par dgag pa gzung zhe na /
de'i phyir dgag pa gtso che ba'i phyir dang zhes bya ba smras te /
med par dgag pa de ni dgag pa gtso che ba'i phyir 'dir gzung gi /
ma yin par dgag pa ni sgrub pa gtso che ba'i phyir 'dir mi gzung ngo zhes bya bar sbyar ro / /
dgag pa gtso che ba zhes bya ba ni med par dgag pa gang las dgag pa gtso che ba dang /
bsam pa dang /
'dod pas sgrub par nus pa yod pa de ni dgag pa gtso che ba'o / /
dgag pa gtso che ba'i phyir zhes bya ba ni dgag pa gtso che ba'i rgyu de'i phyir 'dir med par dgag pa la brten par bya'o zhes bya ba'i tha tshig go / /
yang na dgag pa gtso che ba'i phyir dang zhes bya ba ni dbu ma'i bstan bcos ni dgag pa gtso che ba'i phyir 'dir med par dgag pa gzung bar bya'i /
ma yin par dgag pa gzung bar mi bya'o / /
ci'i phyir dbu ma'i bstan bcos la dgag pa tsam kho na byed cing dngos po sgrub par mi byed ce na /
de'i phyir 'di ltar rtogs pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan par 'grub par dgongs pa'i phyir ro zhes bya ba smras te /
'di ltar zhes bya ba'i sgra ni gang gi phyir zhes bya ba'i don te /
gang gi phyir rtog pa'i dra ba ma lus pa dang ldan pa 'grub par dgongs pa de'i phyir /
dbu ma'i bstan bcos la dgag pa tsam kho na byed cing dngos po sgrub par mi byed do zhes bya bar sbyar ro / /
rtog pa ma lus pa zhes bya ba ni dngos po rnams bdag dang gzhan dang gnyis dang rgyu med pa las skye bar rtog pa de dag ni rtog pa ma lus pa zhes bya'o / /
dra ba zhes bya ba ni rtog pa ma lus pa de dag nyid du dra ba ste /
'di ltar rtog pa ma lus pa'i dra ba 'dis g.yogs na chos thams cad dmigs su med pa'i thar pa zhes bya bar 'gro bar mi nus pas de'i phyir /
rtog pa ma lus pa de dag nyid dra ba dang 'dra bas dra ba'o / /
dgag pas zhes bya ba ni rtog pa ma lus pa'i dra ba de dgag pa ni rtog pa ma lus pa'i dra ba dgag pa ste /
rtog pa ma lus pa'i dra ba dgag pa nges so / /
rnam par mi rtog pa'i ye shes shes bya yul ma lus pa dang ldan pa zhes bya ba ni rnam par mi rtog pa'i ye shes gang la zhes bya ba shes par bya ba dang /
rtogs par bya ba dang /
yongs su gcad par bya ba ma lus pa dang /
yul zhes bya ba spyod yul dang /
gzung ba dang /
dmigs pa ma lus pa /
yod pa de ni rnam par mi rtog pa'i ye shes shes bya yul ma lus pa dang ldan pa zhes bya'o / /
de 'grub par zhes bya ba ni rnam par mi rtog pa'i ye shes shes bya yul ma lus pa dang ldan pa de 'grub par ro /
dgongs pa'i phyir ro zhes bya ba ni bzhed pa'i phyir ro zhes bya ba'i tha tshig go / /
yang na med par dgag pa 'dis 'di ltar rtog pa ma lus pa'i dra ba dgag pas /
rnam par mi rtog pa'i ye shes shes bya yul ma lus pa dang ldan pa de 'grub par dgongs pa'i phyir te rjes su mthun pa'i phyir ro zhes bya ba'i tha tshig go / /
'dir rnam par mi rtog pa'i ye shes shes bya yul ma lus pa dang ldan pa 'grub pa zhes bya ba ni 'jig rten las 'das pa'i kun rdzob kyi rnam par gzhag pa yin gyi /
gnas gyur pa'i mtshan nyid la ni don dam par ye shes 'grub par mi bzhed de /
bcom ldan 'das ma shes rab kyi pha rol tu phyin pa las /
ye shes kyi skye ba la spyod na shes rab kyi pha rol tu phyin pa la spyod pa ma yin no zhes ji skad gsungs pa lta bu'o / /
ma yin par dgag pa yongs su gzung na ni de sgrub pa gtso che ba'i phyir chos rnams ma skyes so zhes bsgrubs pas skye ba med pa ston pa'i phyir mdzad pa'i mtha' dang bral bar 'gyur te zhes bya bas ni 'di skad bstan te /
gal te ma yin par dgag pa yongs su gzung ba kho na byed cing /
med par dgag pa yongs su gzung ba mi byed na ni des na ma yin par dgag pa de sgrub pa gtso che ba'i phyir /
dgag pa kho na tsam 'grub par mi 'gyur te /
'di ltar ma yin par dgag pa ni chos rnams ma skyes so zhes bsgrubs pas des na skye ba med pa nyid yod par ston pa'i phyir de yang mi bzhed de /
'di ltar mdzad pa'i mtha' dang bral ba'i phyir ro zhes bya bar ston to / /
de sgrub pa gtso che ba'i phyir zhes bya ba ni ma yin par dgag pa de ni sgrub pa gtso che ba'i phyir te /
'di ltar dngos po rnams skye ba med do zhes dgag pa'i sgo nas ma skyes pa yod do zhes sgrub pa'i phyir ro / /
de nyid bstan pa'i phyir chos rnams ma skyes so zhes bsgrubs pas skye ba med pa ston pa'i phyir zhes bya ba smras te /
ma yin par dgag pa de ni chos rnams ma skyes so zhes bsgrub pa'i sgo de nas skye ba med pa nyid yod par ston pa'i phyir sgrub pa gtso che ba yin no / /
de ni 'dir mi bzhed de ci'i phyir zhe na /
'di ltar mdzad pa'i mtha' dang bral bar 'gyur te zhes bya ba smras so / /
de la mdzad pa'i mtha' zhes bya ba ni grub pa'i mtha' ste /
bdag nyid chen po rnams kyis mdzad pa'i don gyi mtha' nges pa yin pa'i phyir ro / /
de dang bral bar 'gyur te zhes bya ba ni de dang 'gal bar 'gyur te zhes bya ba'i tha tshig go / /
mdzad pa'i mtha' dang ji ltar bral bar 'gyur ba de nyid bstan pa'i phyir /
lung las /
gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro zhes bya ba smras te /
bcom ldan 'das ma shes rab kyi pha rol tu phyin pa las /
bcom ldan 'das la gzhan dag gis byang chub sems dpa' ji ltar shes rab kyi pha rol tu phyin pa la spyod na /
shes rab kyi pha rol tu phyin pa la spyod pa ma lags zhes zhus pa dang /
bcom ldan 'das kyis bka' stsal pa /
gzugs kyi skye ba med pa la spyod na shes rab kyi pha rol tu phyin pa la spyod pa ma yin no / /
gzugs kyi skye ba la spyod na shes rab kyi pha rol tu phyin pa la spyod pa ma yin no zhes bya ba la sogs pa gsungs pa'i phyir ro / /
ji skad bstan zhe na /
shes rab kyi pha rol tu phyin pa ni skye ba dang skye ba med pa la sogs pa'i rtog pa ma lus pa dang bral ba yin pas /
gang gi tshe byang chub sems dpa' skye ba med pa'i rnam par rtog pa la yang mi spyod pa de'i tshe na shes rab kyi pha rol tu phyin pa la spyod pa yin par bstan to / /
de lta bas na ma yin par dgag pa yongs su gzung na lung dang 'gal bas 'dir ni med par dgag pa kho na la brten par bya'o / /
'dir dngos po rnams bdag las skye ba med pa kho na'o zhes nges par gzung bar bya'o zhes bya ba la /
nges par gzung ba zhes bya ba'i sgra ni de kho na zhes bya ba'i don la snyegs so / /
'dir nges par gzung ba de yang rnam pa gsum ste /
bdag las skye ba med pa kho na'o zhes bya ba ni nges par gzung ba dang po'o / /
bdag kho na las skye ba med de zhes bya ba ni nges par gzung ba gnyis pa'o / /
bdag kho na las skye ba med de zhes bya ba ni nges par gzung ba gsum pa'o / /
de la 'dir dngos po rnams bdag las skye ba med pa kho na'o zhes nges par gzung bar bya'o zhes bya ba 'di ni nges par gzung ba dang po ste /
don 'dir ni dngos po rnams bdag las skye ba med pa kho na'o zhes nges par gzung bar bya ba yin no / /
gzhan du nges par gzung na zhes bya bas ni nges par gzung ba gnyis pa dang gsum pa 'og nas 'byung ba dag ltar gzung na gnyi ga yang skyon du 'gyur bas mi rung ngo zhes bstan to / /
nges par gzung ba gnyis pa bstan pa'i phyir /
bdag kho na las skye ba med de /
'o na ci zhe na /
gzhan las skye'o zhes bya bar nges par 'gyur ba dang zhes bya ba smras te /
'di ni nges par gzung ba gnyis pa ste /
dngos po rnams bdag kho na las skye ba med do zhes nges par gzung na /
'o na ci zhe na /
gzhan las skye'o zhes bya bar nges par 'gyur ba'i skyon du 'gyur bas 'di ni mi rung ngo / /
nges par gzung ba gsum pa bstan pa'i phyir de bzhin du bdag kho na las ni skye ba med de /
'o na ci zhe na /
bdag dang gzhan las skye'o zhes bya bar nges par 'gyur bas zhes bya ba smras te /
'di ni nges par gzung ba gsum pa ste /
dngos po rnams bdag kho na las ni skye ba med do zhes nges par gzung na /
'o na ci zhe na /
bdag dang gzhan las skye'o zhes bya bar nges par 'gyur ba'i skyon du 'gyur bas 'di yang mi rung ngo / /
nges par gzung ba gnyis pa dang gsum pa de gnyis ci'i phyir mi rung zhe na /
de'i phyir de yang mi bzhed de zhes bya ba smras te /
nges par gzung ba gnyis pa dang gsum pa de yang slob dpon mi bzhed de /
gnyi ga de yang skye bar khas len pa'i skyon chags pa'i phyir ro / /
ci'i phyir mi bzhed ce na /
de'i phyir mdzad pa'i mtha' dang bral ba'i phyir ro zhes bya ba smras te /
ji ltar mdzad pa'i mtha' dang bral zhe na /
sngar dam bcas pa'i spyi bkod pa'i skabs su dngos po rnams bdag las skye ba med pa dang gzhan las skye ba med pa dang /
gnyis las skye ba med pa dang /
rgyu med pa las skye ba med par khas blangs la /
'dir nges par gzung ba gnyis pas gzhan las skye bar bstan pa dang /
nges par gzung ba gsum pa dang bdag dang gzhan las skye bar bstan pa 'di gnyis sngar dam bcas pa dang 'gal ba'i phyir ro / /
'dir sbyor ba'i tshig tu 'gyur ba ni zhes bya ba ni dngos po rnams bdag las skye ba med par bstan pa'i skabs 'dir sbyor ba dang sbyor ba dang bcas pa'i tshig tu 'gyur ba ni /
'og nas chos can dang /
bsgrub par bya ba chos dang /
sgrub pa'i chos dang /
dpe nye bar sbyar ba rnams yin no zhes bya bar sbyar ro / /
de la sbyor ba'i tshig ces bya ba ni sbyor ba dang bcas pa'i tshig ste /
rjes su dpag pa gtan tshigs dang dpe dang ldan pa zhes bya ba'i tha tshig go / /
don dam par nang gi skye mched rnams bdag las skye ba med par nges te /
yod pa'i phyir dper na shes pa yod pa nyid bzhin no zhes bya ba la /
don dam par zhes bya ba ni sngar gzhan ma yin pa ni 'dir thams cad don dam par bkag ste nges par gzung ba'i phyir ro / /
gzhan du yang mi 'gal te /
khyad par gyi gzhi'i khyad par ji skad bstan pa la 'gal ba med pa'i phyir dang /
mdzad pa pos bstan pa nyid kyi bzhed pa mchog yin pa'i phyir ro zhes zer ro zhes smras pas /
'dir skye ba med par 'gag pa yang don dam par dgag go zhes bya bar sbyar ro / /
de la don dam par zhes bya ba ni don dam par skye ba rdzas dang dngos po dang gzhi'i sgo nas dgag pa ste /
de yang kun rdzob kyi bden pa la gnas nas don dam pa'i yul la dgag par bya ba yin gyi /
don dam pa nyid du ni brjod pa med pa'i phyir dgag pa'i tha snyad kyang med do / /
de la nang gi skye mched rnams zhes bya ba 'di ni rjes su dpag par bya ba phyogs te chos can yin no / /
bdag las skye ba med par nges te zhes bya ba 'di ni rjes su dpag pa phyogs te bsgrub par bya ba chos yin no / /
yod pa'i phyir zhes bya ba 'di ni sgrub pa'i chos gtan tshigs te phyogs kyi chos yin no / /
dper na shes pa yod pa nyid bzhin no zhes bya ba 'di ni dpe ste /
chos mthun pa'i dpe yin no / /
de la nang gi zhes bya ba ni bdag gis byin gyis brlabs shing gnas su byas pa'o / /
bdag ces bya ba ni mtshams la bdag gir byed pa ste /
yo byad gya nom pa dang /
rgya chen po dag dang por byas nas /
yo byad ngan pa dang khyon chung ngu'i bar dag la bdag gir byed pas bdag ces bya'o / /
bdag des byin gyis brlabs shing gnas su byas pa ni nang gi zhes bya'o / /
skye mched rnams zhes bya ba ni sems dang sems las 'byung ba rnams skye zhing 'byung ba dang /
mched cing rgyas par byed pas skye mched rnams te 'di lta ste /
mig dang rna ba dang sna dang lce dang lus dang yid ces bya ba rnams so / /
nang gi skye mched rnams zhes bya ba 'di ni rjes su dpag par bya ba phyogs te chos can yin no / /
de la rjes su dpag par bya ba zhes bya ba ni gang la mi dmigs pa las dngos po med par rjes su dpag pa dang /
ngo bo nyid las mi rtag par rjes su dpag pa dang /
'bras bu las rgyu rjes su dpag pa'i gzhi ste /
skabs 'dir ni gang la bdag las skye ba med pa zhes bya ba de rjes su dpag par bya ba'i gzhi nang gi skye mched rnams so / /
de nyid phyogs zhes bya ste /
phyogs zhes bya ba ni chos dang chos can bsdus pa'i phyogs te /
skabs 'dir ni bsgrub par bya ba chos bdag las skye ba med pa zhes bya ba dang /
gang la de bsgrub par bya ba'i gzhi'i chos can nang gi skye mched rnams zhes bya ba de gnyis bsdus pa'i phyogs la phyogs zhes bya'o / /
de nyid chos can zhes bya ba ste /
chos can zhes bya ba ni rjes su dpag par bya ba'i gzhi gang la bsgrub par bya ba dang /
sgrub pa'i chos gnyis yod pa de ni chos can te /
skabs 'dir ni nang gi skye mched rnams zhes bya ba gzhi gang las bsgrub par bya ba chos bdag las skye ba med pa zhes bya ba rgol ba dang /
phyir rgol ba gnyig la grags pa dang /
bdag las skye ba med pa de sgrub pa'i chos yod pa nyid ces bya ba rgol ba dang phyir rgol ba gnyis ka la grags pa de gnyis yod pa de ni chos can zhes bya'o / /
bdag las zhes bya ba ni bdag nyid yod pa nyid las so / /
skye ba med par nges te zhes bya ba ni dngos po rnams bdag nyid yod pa nyid las skye ba med par nges pa'o / /
bdag nyid las skye ba med par nges te /
zhes bya ba 'di ni rjes su dpag pa phyogs te bsgrub par bya ba chos yin no / /
de la rjes su dpag pa zhes bya ba ni mi dmigs pa las dngos po med par rjes su dpag pa dang /
ngo bo nyid las mi rtag par rjes su dpag pa dang 'bras bu las rgyu rjes su dpag pa ste /
skabs 'dir ni rjes su dpag par bya ba'i gzhi nang gi skye mched rnams la bdag las skye ba med pa rjes su dpag pa'o / /
de nyid phyogs zhes bya ba ste /
phyogs zhes bya ba ni chos dang chos can bsdus pa'i phyogs te skabs 'dir ni bsgrub par bya ba chos bdag las skye ba med pa zhes bya ba dang gang la de bsgrub par bya ba'i gzhi chos can nang gi skye mched rnams zhes bya ba de gnyis bsdus pa'i phyogs la phyogs zhes bya'o / /
de nyid bsgrub par bya ba chos zhes bya ste /
bsgrub par bya ba chos zhes bya ba ni dngos po med pa dang /
mi rtag pa dang /
rgyu ste /
skabs 'dir ni chos can nang gi skye mched rnams la bsgrub par bya ba chos bdag las skye ba med pa de bsgrub par bya ba'o / /
yod pa'i phyir zhes bya ba ni bdag nyid yod pa nyid kyi phyir te 'di ltar bdag las zhes bya ba ni bdag nyid yod pa la snyad gdags pa'i phyir ro / /
yod pa'i phyir zhes bya ba 'di ni bsgrub pa'i chos gtan tshigs te /
phyogs kyi chos yin no / /
de la bsgrub pa'i chos zhes bya ba ni dngos po med pa dang mi rtag pa dang rgyu sgrub pa'i chos mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos pa dag las skye ba med pa zhes bya ba de sgrub pa'i chos yod pa'i phyir zhes bya ba ste /
'di ltar bdag las zhes bya ba ni bdag nyid yod pa la snyad gdags su rung ba dang /
bdag las zhes snyad gdags su rung ba'i nang gi skye mched rnams bdag nyid yod pa nyid yin no / /
yod pa nyid la ni yang skye ba med pas de'i phyir yod pa'i phyir zhes bya ba ni /
bdag las skye ba med pa bsgrub pa'i chos yin no / /
de nyid gtan tshigs zhes bya ba ste /
gtan tshigs zhes bya ba yang dngos po med pa dang /
mi rtag pa dang /
rgyu sgrub pa'i gtan tshigs mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos bdag las skye ba med pa zhes bya ba de sgrub pa'i gtan tshigs yod pa'i phyir zhes bya ba ste /
nang gi skye mched rnams ci'i phyir bdag las skye ba med ce na /
yod pa'i phyir te /
nang gi skye mched rnams bdag nyid yod pa nyid yin na yod pa nyid la ni yang skye ba med pas de'i phyir yod pa'i phyir zhes bya ba ni /
bdag las skye ba med par sgrub pa'i gtan tshigs yin no / /
de nyid phyogs kyi chos zhes bya ste /
phyogs kyi chos zhes bya ba yang chos dang chos can bsdus pa'i phyogs kyi chos mi dmigs pa dang ngo bo nyid dang 'bras bu ste /
skabs 'dir ni bsgrub par bya ba chos bdag las skye ba med pa zhes bya ba dang /
chos can nang gi skye mched rnams zhes bya ba bsdus pa'i phyogs de'i chos yod pa'i phyir zhes bya ba ste /
nang gi skye mched rnams ci'i phyir bdag las skye ba med ce na /
yod pa'i phyir te /
nang gi skye mched rnams bdag nyid yod pa nyid yin na yod pa nyid la ni yang skye ba med pas de'i phyir yod pa'i phyir zhes bya ba ni chos dang chos can bsdus pa'i phyogs de'i gtan tshigs kyi chos yin pas phyogs kyi chos zhes bya'o / /
dper na shes pa yod pa nyid bzhin no zhes bya ba la /
shes pa yod pa zhes bya ba ni grangs can la sogs pa'i gzhung las skyes bu'i rang bzhin ni shes pa yod pa'o zhes zer ba ste /
bdag tu smra ba'i rnam grangs yin no / /
nyid ces bya ba ni shes pa yod pa'i dngos po ni shes pa yod pa nyid do / /
dper na shes pa yod pa nyid bzhin no zhes bya ba 'di ni dpe ste chos mthun pa'i dpe yin no / /
de la dpe zhes bya ba ni chos can gang la bsgrub par bya ba dang sgrub pa'i chos yod pa'i dpe ste /
'dir dpe ni rjes su dpag par bya ba phyogs chos can shes pa yod pa nyid ces bya ba gang la rjes su dpag pa phyogs bsgrub par bya ba chos bdag las skye ba med pa zhes bya ba rgol ba dang phyir rgol ba gnyi ga la grags pa dang /
sgrub pa'i chos gtan tshigs phyogs kyi chos yod pa nyid ces bya ba rgol ba dang phyir rgol ba gnyi ga la grags pa de gnyis yod pa yin par sbyar ro / /
de nyid chos mthun pa'i dpe zhes bya ste /
chos mthun pa'i dpe zhes bya ba ni dmigs pa las dngos po med par rjes su dpag pa'i chos mthun pa'i dpe phyogs 'di na dngos po med de dmigs pa'i rig byar gyur pa'i bum pa mi dmigs pa'i phyir ro zhes bya ba dang /
ngo bo nyid las mi rtag par rjes su dpag pa'i chos mthun pa'i dpe 'di ni shing yin te /
shing sha pa yin pa'i phyir ro zhes bya ba dang /
'bras bu las rgyu rjes su dpag pa'i chos mthun pa'i dpe /
tshang mang 'di na me yod de du ba 'thul ba'i phyir ro zhes bya ba ste /
skabs 'dir ni dper na chos can shes pa yod pa nyid ces bya ba de rgol ba'i phyogs la ni shes pa yod pa nyid ces bya ba yod pa nyid du grags la /
phyir rgol ba'i phyogs la ni kun rdzob tu rnam par shes pa nyid ces bya bar yod pa nyid du grags pa de la bsgrub par bya ba chos bdag las skye ba med pa zhes bya ba rgol ba dang /
phyir rgol ba gnyi ga la grags pa dang /
bdag las skye ba med pa de sgrub pa'i chos yod pa nyid ces bya ba rgol ba dang phyir rgol ba gnyi ga la grags pa de gnyis yod pas de ni chos can zhes bya ste /
chos can shes pa yod pa nyid de la bdag las skye ba med de yod pa'i phyir ro zhes bya ba de bzhin du /
'dir yang chos can nang gi skye mched rnams zhes bya ba 'di yang rgol ba'i phyogs la ni bdag gis byin gyis brlabs shing gnas su byas pa nyid ces bya bar yod pa nyid du grags la /
phyir rgol ba'i phyogs la ni kun rdzob tu yul 'dzin nus pa nyid ces bya bar yod pa nyid du grags pa /
dper na sgra la brtsal ma thag tu 'byung ba nyid du yod pa nyid du grags pa dang 'dra ba de la bsgrub par bya ba chos bdag las skye ba med pa zhes bya ba /
rgol ba dang phyir rgol ba gnyi ga la grags pa dang /
bdag las skye ba med pa de sgrub pa'i chos yod pa nyid ces bya ba rgol ba dang phyir rgol ba gnyi ga la grags pa de gnyis yod pas de yang chos can zhes bya ste /
chos can nang gi skye mched rnams la yang bdag las skye ba med par nges te yod pa'i phyir /
dper na shes pa yod pa nyid bzhin no zhes bya bar sbyar ro / /
de'i phyir gang dang gang yod pa de la skye ba med de /
dper na shes pa yod pa nyid bzhin no / /
nang gi skye mched nyid rnams kyang yod pa nyid yin pas de'i phyir de dag la yang skye ba med do / /
gal te yod pa nyid du 'dra ba las nang gi skye mched rnams la ni skye ba yod par 'dod la /
shes pa yod pa nyid la ni skye ba med par 'dod na ni de'i tshe rgyu 'dis nang gi skye mched rnams la skye ba yod par 'dod la /
rgyu 'di ni shes pa yod pa nyid la skye ba med par 'dod do zhes khyad par nyid du bya ba'i khyad par gyi gtan tshigs brjod par bya dgos so / /
gang gi phyir bdag las skye bar smra ba dag la shes pa yod pa nyid yod pa'i gnas skabs la skye bar mi 'dod pa de'i phyir /
nang gi skye mched rnams kyang bdag nyid yod pa las skye ba med par 'grub po / /
gzhan yang dngos po rnams kyi skye ba ci'i phyir 'dod ce na /
bdag nyid kyi ngo bo nyid ma thob pa thob par bya ba'i phyir skye bar 'dod pa yin na /
gal te nang gi skye mched de dag la skye ba'i snga rol na bdag nyid kyi ngo bo nyid yod par gyur na de dag las skye bar brtags pas ci zhig bya ste /
skyes pa la yang skye ba med do zhes gsungs pa'i phyir ro / /
gzhan yang dgag pa mi mthun par yang 'gyur te /
gal te yod na ni skye bar mi 'gyur la /
ci ste skye na ni yod pa ma yin no / /
gzhan yang 'jig rten na yod pa nyid skye ba ni 'gal te /
'di ltar 'jig rten na bum pa sbrang rtsi dang chu dang 'o ma 'dzin pa la sogs pa'i bya ba byed nus pa gsal bar yod pa ni yang skye bar mi mthong ba'i phyir ro / /
don dam par phyi nang gi dngos po thams cad bdag las skye ba med par 'gag pa yin na ci'i phyir 'dir /
nang gi skye mched rnams nyi tshe chos can du gzhag ce na /
de ni /
dngos po gcig la gang mthong ba / /
de ni kun la'ang mthong bar 'dod / /
gcig gi stong nyid gang yin pa / /
de nyid kun gyi stong pa nyid / /
ces gsungs pa'i rigs pas /
nang gi skye mched rnams bdag las skye ba med par grub na phyi rol gyi skye mched la sogs pa chos thams cad kyang bdag las skye ba med pa nyid du 'grub pa'i phyir dang /
nang gi skye mched rnams chos can du bzhag na phyi rol gyi skye mched la sogs pa gzhan dag gtan tshigs dang dper gzhag tu rung bas de'i phyir nang gi skye mched rnams nyi tshe chos can du gzhag go // //
bam po brgyad pa / /
gal te gtan tshigs yod pa nyid ni mi mthun pa'i phyogs las ldog pa ma bstan pas gtan tshigs nyid ma yin no zhe na zhes bya ba ni /
rtog ge pa dag 'grel pa byed pa la gtan tshigs ma nges pa'i skyon gyis rgol ba'i dogs pa bsu ba yin no / /
de la gal te zhes bya ba'i sgra ni 'grel pa byed pa nyid kyis rtog ge pa dag gi dogs pa bsu ba'i tshig yin no / /
gtan tshigs yod pa ni zhes bya ba ni /
'grel pa byed pas sngar nang gi skye mched rnams bdag las skye ba med pa'i gtan tshigs su yod pa'i phyir zhes bshad pa gang yin pa de nyid do / /
mi mthun pa'i phyogs las ldog pa ma bstan pas gtan tshigs nyid ma yin no zhes bya ba la /
mi mthun pa'i phyogs zhes bya ba ni chos dang chos can gyi mi 'dra ba'i phyogs kyi tshig gi don mi mthun pa'i phyogs so / /
mi mthun pa'i phyogs de las ldog pa zhes bya ba ni mi mthun pa'i phyogs la bsgrub par bya ba dang sgrub pa'i chos gnyis med pa ni mi mthun pa'i phyogs las ldog pa zhes bya ba'o / /
de ma bstan pas zhes bya ba ni mi mthun pa'i phyogs las ldog pa de ma bstan ma bshad pas so / /
gtan tshigs nyid ma yin no zhes bya ba ni 'grel pa byed pas sngar nang gi skye mched rnams bdag las skye ba med pa'i gtan tshigs su yod pa'i phyir zhes bshad pa gang yin pa de gtan tshigs nyid ma yin te /
ci'i phyir zhe na /
'di ltar mi mthun pa'i phyogs las ldog pa ma bstan pas yod pa'i phyir zhes bya ba'i gtan tshigs de ma nges pa'i phyir gtan tshigs nyid ma yin no / /
de gtan tshigs nyid ma yin pas de bsgrub par bya ba chos kyang mi 'grub po zhes bya ba'i tha tshig go / /
de yang 'di ltar gtan tshigs kyi mtshan nyid ni 'di yin te /
tshul gsum ldan pa'i rtags bstan pa / /
phyogs kyi chos la gnas pa yin / /
lhag ma tshul gnyis btags pa ni / /
dpe yis rab tu bstan pa yin / /
zhes bya bas tshul gsum dang ldan pa'i rtags bstan pa yin no / /
de la tshul gsum ni rjes su dpag par bya ba la yod pa dang /
mthun pa'i phyogs la yod pa dang / /
mi mthun pa'i phyogs la med pa nyid du nges pa'o / /
tshul gsum po dag la rtags kyang gsum ste /
mi dmigs pa dang /
ngo bo nyid dang /
'bras bu'o / /
des rjes su dpag par bya ba la yod pa nyid du nges pa'i tshul gyi rtags gsum ni /
mi dmigs pa las dngos po med par rjes su dpag par bya ba la ni /
'di na dngos po med de mi dmigs pa'i phyir ro zhes bya ba dang /
ngo bo nyid las mi rtag par rjes su dpag par bya ba la ni sgra mi rtag pa ste byas pa'i phyir ro zhes bya ba dang /
'bras bu las rgyu rjes su dpag par bya ba la ni 'di la rgyu yod de 'bras bu dmigs pa'i phyir ro zhes bya ba yin no / /
mthun pa'i phyogs la yod pa nyid du nges pa'i tshul gyi rtags gsum ni /
mi dmigs pa las dngos po med par rjes su dpag pa'i chos mthun pa'i dpe phyogs 'di na dngos po med de /
dmigs pa'i reg byar gyur pa'i bum pa mi dmigs pa'i phyir ro zhes bya ba dang /
ngo bo nyid las mi rtag par rjes su dpag pa'i chos mthun pa'i dpe 'di ni shing yin te /
shing sha pa yin pa'i phyir ro zhes bya ba dang /
'bras bu las rgyu rjes su dpag pa'i chos mthun pa'i dpe tshang mang 'di na me yod de du ba 'thul ba'i phyir ro zhes bya ba 'di yin no / /
mi mthun pa'i phyogs la med pa nyid du nges pa'i tshul gyi rtags gsum ni mi dmigs pa las dngos po med par rjes su dpag pa'i chos mi mthun pa'i dpe /
phyogs 'di na dngos po yod de dmigs pa'i reg byar gyur pa'i bum pa dmigs pa'i phyir ro zhes bya ba dang /
ngo bo nyid las mi rtag par rjes su dpag pa'i chos mi mthun pa'i dpe /
nam mkha' rtag ste ma byas pa'i phyir ro zhes bya ba dang /
'bras bu las rgyu rjes su dpag pa'i chos mi mthun pa'i dpe /
khron pa 'di na me med de ba mo yod pa'i phyir ro zhes bya ba yin no / /
de ltar tshul gsum dang ldan pa'i rtags kyis gtan tshigs kyi mtshan nyid bstan dgos na /
'dir nang gi skye mched rnams bdag las skye ba med par nges te yod pa'i phyir zhes bstan pas /
rjes su dpag par bya ba la yod pa nyid du nges pa'i tshul gyis rtags kyang yod /
dper na shes pa yod pa nyid bzhin no zhes bstan pas mthun pa'i phyogs la yod pa nyid du nges pa'i tshul gyis rtags kyang yod na /
'di ltar mi mthun pa'i phyogs la med pa nyid du nges pa'i tshul gyis rtags ma bstan pas de'i phyir gtan tshigs kyi mtshan nyid ma tshang nas /
gtan tshigs yod pa nyid ces bya ba de ma nges pa'i phyir gtan tshigs nyid ma yin no zhes na /
de'i lan du 'dir 'grel pa byed pa nyid kyis med pa kho na'i phyir de la ldog pa med pas 'di dang thams cad la nyes pa med do zhes bya ba smras so / /
de la med pa kho na'i phyir zhes bya ba ni mi mthun pa'i phyogs med pa kho na'i phyir te /
'di ltar kho bo cag dbu ma pa la ni nang gi skye mched rnams bdag las skye ba med pa'i mi mthun pa'i phyogs gzhan las skye ba zhes bya ba med pa kho na'i phyir ro / /
de la ldog pa med pas zhes bya ba ni mi mthun pa'i phyogs med pa de la bsgrub par bya ba dang sgrub pa'i chos gnyis ldog pa med pas te /
gal te bdag las skye ba med pa'i mi mthun pa'i phyogs gzhan las skye ba zhes bya ba yod na ni de la bsgrub par bya ba dang sgrub pa'i chos de gnyis ldog cing med par 'gyur bas mi mthun pa'i phyogs la med pa nyid du nges pa'i tshul gyis rtags kyang bstan du rung ba zhig na /
kho bo cag la bdag las skye ba med pa'i mi mthun pa'i phyogs gzhan las skye ba zhes bya ba de med pa kho na'i phyir /
de la bsgrub par bya ba dang sgrub pa'i chos ldog pa med pas 'dir mi mthun pa'i phyogs la med pa nyid du nges pa'i tshul gyis rtags bstan mi dgos so zhes bya ba'i tha tshig go / /
'di dang thams cad la nyes pa med do zhes bya ba ni sbyor ba'i tshig 'di la yang gtan tshigs ma nges pa'i skyon gyi nyes pa med la /
'di 'ba' zhig tu yang ma zad de /
'di ltar bstan bcos 'di la 'og nas 'byung ba'i sgrub pa gzhan thams cad la yang nyes pa 'di med do / /
'di skad bstan te mi mthun pa'i phyogs yod na ni de la bsgrub par bya ba dang sgrub pa'i chos ldog pa yang bstan par bya ste /
dper na sgra mi rtag ste byas pa'i phyir ro zhes bya ba'i mi mthun pa'i phyogs nam mkha' ni rtag ste ma byas pa'i phyir ro zhes bya ba lta bu zhig yod na ni mi mthun pa'i phyogs de la bsgrub par bya ba dang /
sgrub pa'i chos mi rtag ste byas pa'i phyir ro zhes bya ba de gnyis ni ldog cing med par 'gyur ba zhig na /
smras pa /
gang la mi mthun pa'i phyogs nyid med pa de la bsgrub par bya ba dang sgrub pa'i chos ldog pa med do / /
de'i phyir kho bo'i phyogs bdag las skye ba med pa zhes bya ba 'di'i mi mthun pa'i phyogs ni gzhan las skye ba zhes bya bar brtag grang na /
kho bos ni rnam pa thams cad kho nas skye ba med par khas blangs pas de'i phyir kho bo la mi mthun pa'i phyogs med pa kho na'i phyir /
de la ldog pa med pas gtan tshigs kyi skyon med do / /
gtan tshigs kyi mtshan nyid ma tshang bar yang mi 'gyur te /
'di ltar kho bo la mi mthun pa'i phyogs med pa kho na'i phyir /
de la gtan tshigs rang bzhin gyis mi 'jug pa nyid ldog pa yang yin pas mi mthun pa'i phyogs la med pa nyid du nges pa'i tshul gyis rtags kyang yod pa yin no / /
'dir grangs can dag las kha cig phyir zlog par byed do /
dam bcas pa 'di'i don gang yin /
ci bdag las zhes bya ba 'bras bu'i bdag nyid las sam /
'on te rgyu'i bdag nyid las /
des cir 'gyur /
gal te 'bras bu'i bdag nyid las na ni grub pa la sgrub po / /
'on te rgyu'i bdag nyid las na ni 'gal ba'i don nyid de /
skye ba can thams cad ni rgyu'i bdag nyid du yod pa kho na las skye ba'i phyir ro zhe na zhes bya ba ni /
'dir de ltar gtan tshigs kyi skyon bsal ba la grangs can dag las 'bras bu dang rgyu dang gnyi ga'i ngo bo nyid smra ba kha cig dngos po rnams kyi skye ba sgrub pa'i phyir /
slob dpon gyi dngos po rnams bdag las skye ba med par sgrub pa la dam bcas pa'i skyon brjod pa'i rnam pas phyir rgol ba nyid du gnas par byed pa yin no / /
de la 'dir zhes bya ba ni de ltar gtan tshigs kyi skyon bsal ba'i skabs 'dir ro / /
grangs can dag las zhes bya ba ni grangs can dag las gyes pa nyi shu rtsa lnga yod do zhes grags pa de dag las so / /
kha cig ces bya ba ni de dag las rgyu dang 'bras bu dang gnyi ga smra ba gang dag yin pa kha cig go / /
phyir zlog par byed de zhes bya ba ni de dag dngos po rnams kyi skye ba sgrub pa'i phyir /
slob dpon gyis dngos po rnams bdag las skye ba med par sgrub pa la dam bcas pa'i skyon brjod pa'i rnam pas phyir rgol ba nyid du gnas par byed pa'o / /
dam bcas pa 'di'i don gang yin zhes bya ba ni dbu ma pas dngos po rnams bdag las skye ba med do zhes dam bcas pa de la bdag las zhes bya ba 'di'i don gang yin zhes klan ka tshol ba'i tshig yin no / /
ci bdag las zhes bya ba zhes bya bas ni 'di skad bstan te /
'di la dngos po thams cad kyi ngo bo nyid kyi rnam pa gnyis te /
'bras bu'i ngo bo nyid dang /
rgyu'i ngo bo nyid do / /
de la 'bras bu'i ngo bo nyid ni 'bras bu gsal ba'i tshul gyis yod pa'o / /
rgyu'i ngo bo nyid ni 'bras bu'i nus pa dang ldan pa'i rgyu'i bdag nyid yod pa kho na las skye bar mthong ba ste /
gal te 'bras bu'i nus pa med pa'i rgyu las skye na ni 'bras kyi sa bon las kyang nas kyi myu gu skye ba'i rigs na mi skye bas de'i phyir rgyu gang las 'bras bu gang gi ngo bo nyid yod pa de rgyu de las skyes pas /
kho bos dngos po rnams bdag las skye'o zhes brjod pa gang yin pa de ni bdag rgyu'i bdag nyid du yod pas skyes pa yin na /
khyed kyi nang gi skye mched rnams bdag las skye ba med do zhes dam bcas pa'i bdag las zhes bya ba de gang yin zhes gleng ba yin no / /
'bras bu'i bdag nyid las sam zhes bya ba ni 'bras bu gsal ba'i ngo bo nyid du yod pa'i bdag nyid las skye ba med pa yin nam zhes 'dri ba yin no / /
'on te rgyu'i bdag nyid las zhes bya ba ni 'bras bu'i nus pa dang ldan pa'i rgyu'i bdag nyid du yod pa las skye ba med pa yin zhes gal gzung ba yin no / /
des cir 'gyur zhes bya ba ni /
phyogs de gnyi ga yang skyon chags pa yin no zhes bya ba'i tha tshig go / /
de nyid bstan pa'i phyir /
gal te 'bras bu'i bdag nyid las na ni grub pa la sgrub po zhes bya ba smras so / /
gal te 'bras bu'i bdag nyid las na ni zhes bya ba ni 'bras bu gsal ba'i ngo bo nyid du yod pa'i bdag nyid las skye ba med pa zhes bsgrub na ni'o / /
grub pa la sgrub po zhes bya ba ni de ltar na khyod kyi gtan tshigs de grub pa la sgrub pa'i skyon du 'gyur te /
'di ltar 'di na mig la sogs pa skye mched yul 'dzin na nus pa gsal ba'i ngo bo nyid du yod pa dag la yang skye ba med pa ni 'jig rten thams cad la grub zin pa yin pas de las skye ba med par bsgrub na ni grub pa la sgrub pa yin no / /
de ltar na khyed nang gi skye mched yul 'dzin nus pa 'bras bu gsal ba'i ngo bo nyid du yod pa'i bdag nyid las skye ba med par bsgrub pa'i tshig de ni dper na smyon pa'am gdon gyis zin pa dag bum pa byas zin pa yang bya'o zhes zer ba'i tshig bzhin du grub pa la sgrub pa'i skyon du 'gyur ro / /
'on te rgyu'i bdag nyid las na ni 'gal ba'i don de nyid de zhes bya ba la /
'on te rgyu'i bdag nyid las na ni zhes bya ba ni 'bras bu'i nus pa dang ldan pa'i rgyu'i bdag nyid yod pa las skye ba med pa zhes bsgrub na ni'o / /
'gal ba'i don nyid de zhes bya ba ni de ltar na khyed kyi gtan tshigs de 'gal ba'i skyon du 'gyur te /
'di ltar 'jig rten na 'bras bu'i nus pa dang ldan pa'i rgyu mer mer po la sogs pa bdag nyid yod pa las 'bras bu nang gi skye mched rnams gsal ba'i ngo bo nyid du skye bar grags pa las 'bras bu skye ba med par sgrub na ni 'jig rten la grags pa dang 'gal ba'i don nyid du 'gyur ro / /
de nyid bstan pa'i phyir /
skye ba can thams cad ni rgyu'i bdag nyid du yod pa kho na las skye ba'i phyir ro zhes bya ba smras te /
skye ba can thams cad ces bya ba ni dngos po gang la skye ba yod pa de ni skye ba can te nang dang phyi rol gyi skye mched thams cad do / /
rgyu'i bdag nyid du yod pa kho na las skye ba'i phyir ro zhes bya ba ni skye ba can de dag thams cad ni 'bras bu'i nus pa'i rgyu'i bdag nyid du yod pa kho na las skye bar 'jig rten na grags pa'i phyir te /
'di ltar 'jig rten nang gi skye mched thams cad kyang mer mer po la sogs pa rgyu'i bdag nyid du yod pa kho na las skye bar mthong la /
myu gu yang sa bon gyi bdag nyid du yod pa kho na las skye ba dang /
bum pa yang 'jim pa'i bdag nyid du yod pa kho na las skye bar mthong ba'i phyir ro / /
de lta bas na gal te rgyu'i ngo bo nyid du yod pa'i bdag nyid las skye ba med par sgrub na ni 'jig rten na dngos po skye ba can thams cad rgyu'i bdag nyid du yod pa kho na las skye bar grags pa dang 'gal bar 'gyur ro zhe na zhes bya ba ni 'dir de ltar gtan tshigs kyi skyon bsal ba la /
grangs can dag las 'bras bu dang rgyu dang gnyi ga'i ngo bo nyid smra ba kha cig dngos po rnams kyi skye ba sgrub pa'i phyir /
slob dpon gyis dngos po rnams kyi skye ba bdag las skye ba med par bsgrub pa la dam bcas pa'i skyon brjod pa'i rnam pas phyir rgol ba nyid du gnas pa dag de skad ces zer na'o / /
de skad zer ba de'i lan du /
'dir 'grel pa byed pa nyid kyis /
de ni bzang po ma yin te bdag las skye ba tsam dgag pa'i phyir ro / /
rgyu'i bdag nyid las na yang bdag dang gzhan du gyur pa las kyang skye ba sel ba'i phyir ro / /
shes pa yod pa nyid ni nus pa'i mtshan nyid dang ldan pa yongs su gzung ba'i phyir yang nyes pa med do zhes bya ba smras so / /
de la de ni bzang po ma yin te zhes bya ba ni sun dbyung ba'i rnam pa gnyi ga yang sun dbyung ba ltar snang ba yin pas bzang po ma yin te /
'di ltar grub pa la sgrub pa ma yin pa'i phyir dang /
'gal ba'i don nyid ma yin pa'i phyir ro / /
ji ltar na grub pa la sgrub pa ma yin zhe na /
de'i phyir bdag las skye ba tsam 'gag pa'i phyir ro zhes bya ba smras te /
'di la grub pa la sgrub pa zhes bya ba ni rgol ba dang phyir rgol ba gnyi ga'i blo mthun pa'i don la yang gtan tshigs gzhan gyis sgrub pa yin na /
kho bos ni 'bras bu'i bdag nyid du yod pa la skye ba med do zhes ma smras te /
'di ltar 'bras bu'i bdag nyid las sam /
rgyu'i bdag nyid las zhes bye brag tu brjod pa ma byas pa kho nar bdag las skyes pa tsam kho nar 'gog par byed la /
khyod kyis ni 'bras bu'i bdag nyid las sam /
'on te rgyu'i bdag nyid las zhes bye brag tu brjod pa byas pas des na 'u bu cag blo mthun pa ma yin pa'i phyir /
kho bos dngos po rnams bdag las skye ba med par bkag pa 'di grub pa la sgrub pa ma yin no / /
ji ltar na 'gal ba'i don nyid ma yin zhe na /
de'i phyir rgyu'i bdag nyid las na yang zhes bya ba la sogs pa smras te /
dngos po rnams rgyu'i bdag nyid las skye ba med par bsgrub na yang 'jig rten las grags pa dang 'gal ba'i don nyid du mi 'gyur te /
'di ltar khyod na re /
skye ba can thams cad ni rgyu'i bdag nyid du yod pa kho na las skye ba'i phyir ro zhes zer ba gang yin pa de 'dir brtag gi nyon cig /
ci myu gu'i rgyu'i sa bon zhes bya ba de myu gu'i rang gi bdag nyid yin nam /
'on te bdag nyid gzhan yin /
gang yang rung ba zhig tu brtag grang na /
de la kho bo ni bdag dang gzhan du gyur pa las kyang skye ba sel ba'i phyir 'gal ba'i don nyid du mi 'gyur ro / /
'di skad bstan te /
gal te myu gu'i rgyu'i sa bon de rang gi bdag nyid yin te /
sa bon gang yin pa de nyid myu gu yin na ni de'i phyir bdag las skye ba med pa zhes bya ba de legs par gsungs pa yin no / /
ci ste myu gu'i ngo bo nyid las sa bon bdag nyid gzhan yin na ni de'i phyir 'og kho na nas dngos po rnams gzhan las skye ba med par ston pa'i skabs su brtag gi / /
cung zad sdod cig /
de ltar gtan tshigs kyi skyon bsal ba /
'dir grangs can dag kho na las nus pa smra ba gzhan kha cig dpe la skyon 'dogs par byed pa dag na re /
khyed kyis sngar nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes sbyor ba'i tshig smras pa'i skabs su /
shes pa yod pa nyid la dpe blangs pa de ni mi rung ste /
shes pa yod pa nyid ni skyes bu'i rang gi ngo bo nyid de /
dper na dro ba ni me'i rang gi ngo bo nyid yin pa dang 'dra'o / /
de yang dus thams cad du med de 'di ltar /
blo yis don ni gnas byas pa / /
skyes bus sems par byed pa yin / /
zhes 'byung bas /
gang gi tshe blos sgra la sogs pa'i don rgyud la gnas par byas shing skyes bu la 'bul bar byed pa de'i tshe na shes pa yod pa nyid skye'i /
ji srid du blos sgra la sogs pa don rgyud la gnas par ma byas shing skyes bu la 'bul bar mi byed pa de srid du shes pa yod pa nyid mi skye bas de'i phyir shes pa yod pa nyid ni nus pa'i mtshan nyid kyis rtag tu yod kyang /
gsal ba'i mtshan nyid kyis rtag tu med pas gtan tshigs yod pa nyid kyi dpe shes pa yod pa nyid las blangs pa de'i mtshan nyid ma tshang bas sgrub pa'i skyon du 'gyur ro zhes zer ba'i phyogs snga ma khong nas dbyung ba de'i lan du /
shes pa yod pa nyid ni nus pa'i mtshan nyid dang ldan pa yongs su gzung ba'i phyir yang nyes pa med do zhes bya ba smras so / /
'di skad bstan te /
gang gi tshe blo'i rtsol bas ma skyes pa'i shes pa yod pa nyid nus pa'i mtshan nyid kyi gnas skabs na yod pa nyid gang yin pa de kho bos dpe nyid du bstan par byas pas de'i phyir dpe'i skyon med do / /
de la shes pa yod pa nyid ni zhes bya ba ni sngar nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes gtan tshigs yod pa nyid kyi dper bstan pa'i shes pa yod pa nyid do / /
nus pa'i mtshan nyid dang ldan pa zhes bya ba ni shes pa yod pa nyid gang la nus pa'i mtshan nyid yod pa de ni nus pa'i mtshan nyid dang ldan pa ste /
de yang grangs can gyi skyes bu la dus thams cad du yod par khas blangs pas yod pa nyid yin no / /
yongs su gzung ba'i phyir zhes bya ba ni nus pa'i mtshan nyid dang ldan pa de kho bos yod pa nyid kyi dper yongs su gzung ba'i phyir gtan tshigs kyi dpe la skyon med do / /
yang zhes bya ba'i sgra ni nus pa'i mtshan nyid dang ldan pa 'ba' zhig yongs su bzung ba'i phyir gtan tshigs kyi dpe la skyon med par ma zad kyi /
gsal ba'i mtshan nyid dang ldan pa yongs su gzung ba'i phyir yang gtan tshigs kyi dpe la skyon med do zhes bya ba'i don to / /
nyes pa med do zhes bya ba ni de'i phyir gtan tshigs yod pa nyid kyi dper shes pa yod pa nyid bstan pa la dpe'i skyon gyis nyes pa med pa'o / /
'di la gzhan ni dngos po rnams bdag gi bdag nyid las skye ba med de /
de dag gi skye ba don med pa nyid du 'gyur ba'i phyir dang /
skye ba thug pa med par 'gyur ba'i phyir ro / /
zhes rnam par bshad par byed do zhes bya ba ni dngos po rnams bdag las skye ba med par sgrub pa'i skabs 'di la 'grel pa byed pa slob dpon bud+d+ha pA li ta ni 'di skad du rnam par bshad par byed do zhes bstan pa yin no / /
de la 'di la zhes bya ba ni dngos po rnams bdag las skye ba med par sgrub pa'i skabs 'di la'o / /
gzhan ni zhes bya ba'i sgra ni bstan bcos 'di'i 'grel pa byed pa mang ste /
'di lta ste /
slob dpon gyi zhal snga nas dang /
gnas brtan bud+d+ha pA li ta dang /
tsan+d+ra kIrti dang /
de ba sharma dang /
gu Na shrI dang /
gu Na ma ti dang /
s+thi ra ma ti dang /
slob dpon legs ldan 'byed nyid la thug pa'i bar dag yod pa las de dag phal las gzhan pas te gnas brtan bud+d+ha pA li ta dang sbyar ro / /
gnas brtan bud+d+ha pA li ta ni dngos po rnams bdag nyid las skye ba med de /
de dag gi skye ba don med pa nyid du 'gyur ba'i phyir dang /
skye ba thug pa med pa nyid du 'gyur ba'i phyir ro zhes rnam par bshad par byed do / /
de la dngos po rnams zhes bya ba ni phyi dang nang gi skye mched rnams so / /
bdag gi bdag nyid las zhes bya ba ni bdag nyid las bya ba'i tha tshig ste de las so / /
skye ba med de zhes bya ba ni don dam par ro / /
ci'i phyir dngos po rnams bdag gi bdag nyid las skye ba med ce na /
de dag gi skye ba don med pa nyid du 'gyur ba'i phyir te /
de dag gi skye ba zhes bya ba ni dngos po de dag gi skye ba'o / /
don med pa zhes bya ba ni don dang bral ba ni don med pa ste 'bras bu med pa'o / /
nyid ces bya ba ni de dag gi skye ba don med pa'i dngos po ni de dag gi skye ba don med pa nyid do / /
de dag gi skye ba don med pa nyid du 'gyur ba'i phyir zhes bya bas ni 'di skad bstan te /
gal te dngos po rnams yod pa las skye na de dag gi skye ba don med pa nyid du 'gyur te /
'di ltar skyes zin pa las khyad par sngon ma byung ba 'ga' yang med pa'i phyir ro / /
gzhan yang skye ba thug pa med par 'gyur ba'i phyir te /
gal te yod kyang skye bar 'gyur na yang skye bar 'gyur bas /
rnam pa des ma shi ba'i bar du skye bar 'gyur te /
des na skye ba yongs su rdzogs pa med pa kho nar 'gyur ro zhes rnam par bshad pa byed do zhes bya ba ni /
gnas brtan bud+d+ha pA li ta ni /
dngos po rnams bdag las skye ba med par bsgrub pa'i skabs 'dir de skad ces rnam par bshad par byed do / /
de ni rigs pa ma yin te /
gtan tshigs dang dpe ma brjod pa'i phyir dang /
gzhan gyis smras pa'i nyes pa ma bsal ba'i phyir ro / /
glags yod pa'i tshig yin pa'i yang phyir te /
skabs kyi don las bzlog pas bsgrub par bya ba dang de'i chos bzlog pa'i don mngon pas dngos po rnams gzhan las skye bar 'gyur ba dang /
skye ba 'bras bu dang bcas pa nyid du 'gyur ba dang /
skye ba thug pa yod par 'gyur ba'i phyir mdzad pa'i mtha' dang 'gal bar 'gyur ro zhes bya ba ni /
'grel pa byed pa nyid kyis gnas brtan bud+d+ha pA li tas rnam par bshad pa de rigs pa ma yin par sgrub pa'i tshig yin no / /
de la de ni rigs pa ma yin te zhes bya ba ni /
gnas brtan bud+d+ha pA li tas rnam par bshad pa de ni rigs pa ma yin no zhes dam bcas pa yin no / /
ci'i phyir rigs pa ma yin zhe na /
gtan tshigs dang dpe ma brjod pa'i phyir te /
'di skad bstan te /
rnam par bshad pa de la dngos po rnams bdag las skye ba med do zhes dam bcas pa de tsam kho na zhig grags par zad kyi /
ji ltar bdag las skye ba med pa'i gtan tshigs yod pa'i phyir zhes bya ba lta bu dang /
yod pa bdag la skye ba med pa'i dpe / /
dper na shes pa yod pa nyid bzhin no / /
zhes bya ba lta bu ma brjod pa'i phyir de ni rigs pa ma yin no / /
gzhan yang gzhan gyis smras pa'i nyes pa ma bsal ba'i phyir te /
gal te de la gtan tshigs dang dpe dag brjod cing sgrub pa rdzogs par brjod du zin kyang de la skye bar smra ba gzhan gyis smras pa'i nyes pa gdon mi za bar 'byung bar 'gyur na /
de yang khyod kyis ma bsal bas /
de'i phyir gzhan gyis smras pa'i nyes pa ma bsal ba'i phyir de ni rigs pa ma yin no / /
gzhan yang de ji ltar rigs pa ma yin zhe na /
glags yod pa'i tshig yin pa'i yang phyir te /
gnas brtan bud+d+ha pA li tas rnam par bshad pa de ni rgol ba gzhan gyi klan ka'i glags yod pa'i tshig yin pa'i phyir yang rigs pa ma yin no / /
yang zhes bya ba'i sgra ni gtan tshigs dang dpe ma brjod pa'i phyir dang gzhan gyis smras pa'i nyes pa ma bsal ba'i phyir rigs pa ma yin pa 'ba' zhig tu ma zad kyi /
de ni glags yod pa'i tshig yin pa'i phyir yang rigs pa ma yin no zhes bya bar sbyar ro / /
de nyid bstan pa'i phyir /
skabs kyi don la zlog pa zhes bya ba smras te /
skabs kyi don gang zhe na /
gnas brtan bud+d+ha pA li ta nyid kyis dngos po rnams bdag gi bdag nyid las skye ba med de /
de dag gi skye ba don med pa nyid du 'gyur ba'i phyir dang /
skye ba thug pa med par 'gyur ba'i phyir ro zhes rnam par bshad pa nyid yin no / /
de las bzlog pas zhes bya bas ni skabs kyi don de las bzlog pa ste /
dngos po rnams bdag gi bdag nyid las skye ba med de zhes bya ba las bzlog pa /
dngos po rnams gzhan las skye bar 'gyur ba dang /
de dag gi skye ba don med pa nyid du 'gyur ba'i phyir zhes bya ba las bzlog pa skye ba 'bras bu dang bcas pa nyid du 'gyur ba dang /
skye ba thug pa med pa nyid du 'gyur ba'i phyir ro zhes bya ba las bzlog pa skye ba thug pa yod par 'gyur ba'i phyir zhes bya bas /
glags yod pa'i tshig yin pa'i phyir yang rigs pa ma yin no / /
skabs kyi don las bzlog pas ji ltar glags yod pa'i tshig yin par 'gyur zhe na /
de'i phyir bsgrub par bya ba dang /
de'i chos bzlog pa'i don mngon pas zhes bya ba smras te /
bsgrub par bya ba zhes bya ba ni dngos po rnams bdag gi bdag nyid las skye ba med de zhes bsgrub par bya'o / /
de bzlog pa'i don mngon pas zhes bya ba ni dngos po rnams bdag gi bdag nyid las skye ba med de zhes bya ba las bzlog pa'i don dngos po rnams gzhan las skye ba zhes bya ba mngon pas so / /
de'i chos zhes bya ba ni bsgrub par bya ba de'i chos te dngos po rnams bdag gi bdag nyid las skye ba med de zhes bsgrub par bya ba de'i phyogs kyi chos de dag gi skye ba don med pa nyid du 'gyur ba'i phyir dang /
skye ba thug pa med par 'gyur ba'i phyir ro zhes bya ba'o / /
de bzlog pa'i don mngon pas zhes bya ba ni de dag gi skye ba don med pa nyid du 'gyur ba'i phyir zhes bya ba bzlog pa'i don skye ba 'bras bu dang bcas pa nyid du 'gyur ba zhes bya ba dang /
skye ba thug pa med par 'gyur ba'i phyir ro zhes bya ba bzlog pa'i don skye ba thug pa yod par 'gyur ba'i phyir ro zhes bya ba mngon pas so / /
de dag bzlog pa'i don mngon pas glags ji lta bu yod par 'gyur zhe na /
de'i phyir dngos po rnams gzhan las skye bar 'gyur ba dang /
skye ba 'bras bu dang bcas pa nyid du 'gyur ba dang /
skye ba thug pa yod par 'gyur ba'i phyir zhes bya ba smras te /
bsgrub par bya ba dngos po rnams bdag gi bdag nyid las skye ba med de zhes bya ba bzlog pa'i don mngon pas ni dngos po rnams gzhan las skye ba zhes bya ba'i glags yod par 'gyur ba dang /
de'i chos de dag gis skye ba don med pa nyid du 'gyur ba'i phyir zhes bya ba bzlog pa'i don mngon pas ni skye ba 'bras bu dang bcas pa nyid ces bya ba'i glags yod par 'gyur ba dang /
de'i chos skye ba thug pa med par 'gyur ba'i phyir ro zhes bya ba bzlog pa'i don mngon pas ni skye ba thug pa yod pa zhes bya ba'i glags yod par 'gyur ba'i phyir ro / /
de ltar gyur na nyes pa ci yod ces 'dri ba'i phyogs snga ma khong nas dbyung ba de'i lan du mdzad pa'i mtha' dang 'gal bar 'gyur ro zhes bya ba smras te /
'di ltar slob dpon gyi lung las /
dngos po rnams gzhan las skye bar mi bzhed pa dang /
skye ba 'bras bu dang bcas par mi bzhed pa dang /
skye ba thug pa yod par mi bzhed pa'i grub pa'i mtha' dang 'gal bar 'gyur ro / /
de lta bas na gnas brtan bud+d+ha pA li tas rnam par bshad pa de ni sgrub pa dang lung dang 'gal bas rigs pa ma yin no / /
gzhan dag na re /
dngos po rnams bdag las skye ba med pa zhes bya ba de rigs pa ma yin te /
phyogs snga ma rang dgar sbyar ba la sel ba'i phyir ri bong gi rwa las 'jig rten gsum skye ba sel ba bzhin no zhes zer ro zhes bya ba ni grangs can dag kho na las nus pa smra ba gzhan dag dbu ma pas dngos po rnams bdag las skye ba med pa zhes smras pa gang yin pa'i sgrub pa 'di la rjes su dpag pas 'gog par byed pa'i tshig yin no / /
de la gzhan dag na re zhes bya ba ni grangs can dag kho na las nus pa smra ba gzhan dag na re'o / /
'dir dngos po rnams bdag las skye ba med pa zhes bya ba ste zhes bya ba 'di ni chos can yin pa /
rigs pa ma yin te zhes bya ba 'di ni bsgrub par bya ba chos yin /
phyogs snga ma rang dgar sbyar ba la sel ba'i phyir zhes bya ba 'di ni sgrub pa'i chos yin /
ri bong gi rwa las 'jig rten gsum skye ba sel ba bzhin no zhes bya ba 'di ni dpe yin par sbyar ro / /
de la dngos po rnams bdag las skye ba med pa zhes bya ba de zhes bya ba ni dbu ma pas nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes dam bcas pa dang /
gtan tshigs dang dpe bstan pas sbyor ba'i tshig smras pa gang yin pa de'o / /
rigs pa ma yin te zhes bya ba ni dbu ma pas dngos po rnams bdag las skye ba med pa zhes smras pa gang yin pa'i sgrub pa de rjes su dpag pa'i sgo nas rigs pa ma yin no zhes dam bcas pa yin no / /
phyogs snga ma rang dgar sbyar ba la sel ba'i phyir zhes bya ba la phyogs snga ma zhes bya ba ni dbu ma pas sun dbyung ba'i phyogs snga ma ste /
'di ltar skye bar smra ba dag las kha cig ni dngos po rnams bdag las skye'o zhes zer zhes dbu ma pa nyid kyis sngar smra ba gang yin pa de'o / /
rang dgar zhes bya ba ni bdag nyid kyi bsam pa ste nges so / /
sbyar ba pa la zhes bya ba ni sgro btags pa la'o / /
sel ba'i phyir zhes bya ba ni sun dbyung ba'i phyir ro / /
'di skad bstan te /
dbu ma pas nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes dam bcas pa dang /
gtan tshigs dang dpe bstan pas sbyor ba'i tshig smras pa gang yin pa de rigs pa ma yin te /
ci'i phyir zhe na dbu ma pas sun dbyung ba'i phyogs snga ma 'di ltar skye bar smra bdag las /
kha cig ni dngos po rnams bdag las skye'o zhes zer zhes sngar smras pa gang yin pa de skye bar smras pa dag las su yang de skad mi zer bar dbu ma pa dag nyid kyis rang dgar sbyar ba yin la /
de la dngos po rnams bdag las skye ba med do zhes sel bar byed pa'i phyir /
rjes su dpag pa de'i sgo nas brtag na rigs pa ma yin no / /
de yang ji lta bu zhe na /
ri bong gi rwa las 'jig rten gsum skye ba sel ba bzhin te /
dper na sus kyang ri bong gi rwa las 'jig rten gsum skyes so zhes khas ma blangs par /
'ga' zhig gis byung rgyal kho nar ri bong gi rwa las 'jig rten gsum skyes so zhes smras shing /
de'i 'og tu de rang nyid kyis sel bar byed de /
ri bong gi rwa las 'jig rten gsum skyes so zhes zer ba de ni mi rung ngo zhes sun 'byin par byed pa dang 'dra bar /
'dir yang sus kyang dngos po rnams bdag las skye'o zhes khas ma blangs par dbu ma pa khyed nyid kyis 'di ltar skye bar smra ba dag las /
kha cig ni dngos po rnams bdag las skye'o zhes zer ro zhes phyogs snga ma rang dgar sbyar zhing /
de'i 'og tu khyed rang nyid kyis sel bar byed de /
dngos po rnams bdag las skye ba med do zhes sun 'byin par byed pa 'di yang rigs pa ma yin no / /
'di skad bstan te /
kho bos 'di ltar nang gi skye mched rnams gsal ba'i ngo bo nyid du yod bzhin du bdag las skye'o zhe 'am /
myu gu gsal ba'i ngo bo nyid du yod bzhin du bdag las skye'o zhes ni khas ma blangs kyi /
'di ltar nang gi skye mched rnams kyi nus pa mer mer po la sogs pa'i gnas skabs na yod pas de'i phyir nus pa las gsal bar skye ba dang /
myu gu'i nus pa yang sa bon so sor nges pa rnams la yang yod pas /
de'i phyir nus pa las gsal ba skye bar khas blangs pas /
de'i phyir kho bo cag dngos po rnams bdag las skye zhes mi zer bzhin du /
khyed dngos po rnams bdag las skye ba med do zhes sel bar byed pa de rigs pa ma yin no zhes zer ro zhes bya ba ni grangs can dag kho na las nus pa smra ba gzhan dag dbu ma pas dngos po rnams bdag las skye ba med pa zhes smras pa gang yin pa'i sgrub pa 'di la rjes su dpag pas 'gog par byed pa dag de skad ces zer ba yin no / /
rjes su dpag pa 'gal bas rgol ba de la 'dir 'grel pa byed pas rjes su dpag pa dang 'gal ba nyid kyis lan gdab pa'i phyir /
nus pa dang gsal ba ni bdag nyid tha mi dad pa'i phyir /
bdag gi bdag nyid bzhin te /
de las skye ba ni bdag las skye ba zhes bya ba yin pas phyogs snga ma grub po zhes bya ba smras so / /
'dir yang nus pa'i ngo bo nyid ces bya ba 'di ni chos can yin la /
gsal ba'i ngo bo nyid las nus pa'i ngo bo nyid tha mi dad pa zhes bya ba 'di ni bsgrub par bya ba chos yin no / /
bdag nyid tha mi dad pa'i phyir zhes bya ba 'di ni sgrub pa'i chos yin /
bdag gi bdag nyid bzhin te zhes bya ba 'di ni dpe yin par sbyar ro / /
de las skye ba ni bdag las skye ba zhes bya ba yin pas phyogs snga ma grub po zhes bya ba 'di ni tshad ma'i 'bras bu yin no / /
de la nus pa dang gsal ba ni zhes bya ba la /
'dir de gnyis tha mi dad par sgrub pa'i tshad ma de gnyis sbyor ba gcig kho nas nus pa dang gsal ba'i phyogs la ston to / /
de la nus pa zhes bya ba ni grangs can gyi 'bras bu'i nus pa rgyu la snga na yod par brtags pa gang yin pa ste /
nus pa'i ngo bo nyid 'di la bsgrub par bya ba chos /
gsal ba'i ngo bo nyid las nus pa'i ngo bo nyid tha mi dad pa dang /
sgrub pa'i chos nus pa dang gsal ba gnyis kyi bdag nyid tha mi dad pa gnyis yod pa'i phyir chos can zhes bya'o / /
gsal ba zhes bya ba ni grangs can gyis 'bras bu rkyen gyi byed pas bsgrubs te bdag nyid thob pa ni gsal ba zhes bya'o zhes brtags pa gang yin pa de /
skabs 'dir gsal ba'i ngo bo nyid las nus pa'i ngo bo nyid la tha mi dad par bsgrub par bya ba yin pas /
gsal ba'i ngo bo nyid las nus pa'i ngo bo nyid tha mi dad par ni bsgrub par bya ba chos zhes bya'o / /
'dir ni rigs mthun pa'i rgyu la tha dad pa med pa'i phyir tha mi dad par sgrub po / /
ci'i phyir gsal ba'i ngo bo nyid las nus pa'i ngo bo nyid tha mi dad ce na /
bdag nyid tha mi dad pa'i phyir te nus pa dang gsal ba de gnyis kyi bdag nyid tha mi dad pa'i phyir gsal ba'i ngo bo nyid las nus pa'i ngo bo nyid tha mi dad do / /
ji ltar tha mi dad ce na /
rigs mthun pa'i rgyu la tha dad pa med pa'i phyir tha mi dad pa zhes bya'o / /
de yang ji lta bu zhe na /
bdag gi bdag nyid bzhin te /
dper na gsal ba bdag gi bdag nyid dang tha mi dad pa bzhin du nus pa yang gsal ba tha mi dad pa'i phyir /
gsal ba'i ngo bo nyid las nus pa'i ngo bo nyid tha ma dad do / /
de bzhin du dper na nus pa bdag gi bdag nyid dang tha mi dad pa bzhin du /
gsal ba yang nus pa dang tha mi dad pa'i phyir gsal ba'i ngo bo nyid las nus pa'i ngo bo nyid tha mi dad do / /
de ltar nus pa dang gsal ba gnyis tha mi dad par bstan pa nyid tshad ma'i 'bras bu yin te /
de nyid bstan pa'i phyir /
de las skye ba ni bdag las skye ba zhes bya ba yin pas zhes bya ba smras te /
de las skye ba ni zhes bya ba mi nus pa dang /
gsal ba tha mi dad pa de las skye ba ni'o / /
'di skad bstan te /
nus pa dang gsal ba gnyis bdag nyid tha mi dad pa'i phyir bdag gi bdag nyid bzhin pas gsal ba'i ngo bo nyid kho na las gsal ba'i ngo bo nyid kho na skye bar grub po zhes bya ba'i tha tshig go / /
de'i phyir bdag las skye ba zhes bya ba yin pas zhes bya ba smras te /
gsal ba bdag las gsal ba bdag kho na skye ba yin pas so 'di skad bstan te /
de ltar na dngos po rnams bdag las skye ba zhes bya ba 'di ni grangs can khyed nyid kyi grub pa'i mtha' nyid yin pas /
kho bos yang dag pa ma yin pas khyed la sgro btags pa ni ma yin no zhes ston to / /
phyogs snga ma grub po zhes bya ba ni kho bos phyogs snga ma rang dgar sbyar ba ma yin te /
de ltar dam bca' ba dang /
gtan tshigs dang /
dpe'i 'thad pa ji skad bstan pa de nyid kyis na /
grangs can khyed kyis grub pa'i mtha' las dngos po rnams bdag las skye zhes 'byung bas kho ba'i phyogs snga ma grub pa yin no / /
de lta bas na khyod kyi grub pa'i mtha' las dngos po rnams bdag las skye'o zhes 'byung ba de nyid kho bos phyogs snga mar byas [(]pa 'a [,]po'i [)]kho bo dngos po rnams bdag las skye ba med do zhes sel zhing sun 'byin par byed pa de rigs pa kho na yin no zhes bya ba'i tha tshig go / /
phyogs rnam par brtags su zin kyang mi rigs pa brjod par bya ba'i phyir de yongs su gzung bas nyes pa med do zhes bya ba ni 'grel pa byed pas phyogs snga ma rang dgar sbyar ba la sel bar byed du zin na yang nyes pa med do zhes bstan pa'i tshig yin no / /
de la phyogs rnam par brtags su zin na yang zhes bya ba ni gal te dngos po rnams bdag las skye'o zhes sus kyang khas blangs pa med du zin na yang skye ba 'gag par smra bas 'di la dngos po skye ba 'di dag ci bdag las skye bar 'gyur ram /
'on te gzhan nam /
gnyis sam rgyu med pa las skye bar 'gyur zhes nges pa kho nar phyogs snga ma rnam par brtag dgos pas /
de'i phyir kho bos phyogs rang gis rnam par brtags su zin na yang nyes pa med do zhes bya bar sbyar ro / /
ji ltar nyes pa med ce na /
mi rigs pa brjod par bya ba'i phyir te /
mi rigs pa zhes bya ba ni skye ba'o / /
brjod par bya ba'i phyir zhes bya ba ni dgag pa'i phyir ro / /
'di skad bstan te /
don dam par dngos po rnams skye ba mi rigs pa dgag pa brjod par bya ba'i phyir /
phyogs rnam par brtags pa yin na yang nyes pa med do / /
de yongs su bzung bar zhes bya ba ni skye ba dgag pa de yongs su gzung bas so / /
nyes pa med do zhes bya ba ni rjes su dpag pa dang 'gal ba'i nyes pa med pa'o / /
de ltar na re zhig dngos po rnams bdag las skye ba med do zhes bya ba ni sngar dam bcas pa'i spyi bkod pa las /
dngos po rnams bdag las skye ba med pa dang /
gzhan las skye ba med pa dang /
gnyis las skye ba med pa dang /
rgyu med pa las skye ba med pa zhes smos pa las dngos po rnams bdag las skye ba med pa bstan pa'i mjug bsdu ba yin no / /
de la de ltar na zhes bya ba ni rjes su dpag pa'i rigs pa kha na ma tho ba med pa ji skad bstan pa de yod pas dngos po rnams bdag las skye ba med par grub pa de ltar na'o / /
re zhig ces bya ba'i sgra ni rim pa la ltos pa ste /
dam bcas pa spyi'i rnam pa bzhi bkod pa las /
ji re zhig dngos po rnams bdag las skye ba med pa ni bdag gis bstan zin te /
bdag gi dngos po rnams bdag 'ba' zhig las skye ba med par bstan par yang ma zad de /
'di ltar bdag gis rnam pa gzhan gyis kyang dngos po rnams skye ba med par ston to zhes bya ba'i tha tshig go / /
dngos po rnams bdag las skye ba med do zhes bya ba ni don dam par dngos po rnams bdag las skye ba med par grub po zhes bstan pa yin no / /
dam bcas pa'i spyi bkod pa dang po bshad zin to // //
bam po dgu pa /
da ni dam bcas pa'i spyi bkod pa gnyis pa bsgrub par bya ste /
de'i phyir gzhan las min zhes bya ba yang ci zhig ce na /
dngos po gang dag gang na yang / /
skyes pa nam yang yod ma yin / /
zhes bya ba'i skabs yin no zhes bya ba smras so / /
'di skad bstan te /
kho bos sngar dam bcas pa'i spyi rnam pa bzhi bkod pa las /
dam bcas pa'i spyi dang po dngos po rnams bdag las skye ba med pa zhes bya ba ni bsgrubs zin to / /
de'i 'og tu da ni dam bcas pa'i spyi bkod pa gnyis pa dngos po rnams gzhan las skye ba med pa zhes bya ba de bsgrub par bya'o / /
de la gzhan las min zhes bya ba yang ci zhig ce na zhes bya ba ni gzhan las ci zhig ma yin zhe na zhes 'grel pa byed pa nyid kyi dri ba'i tshig yin no / /
de'i lan du 'grel pa byed pa nyid kyis /
dngos po gang dag gang na yang / /
skye ba nam yang yod ma yin / /
zhes bya ba'i skabs yin no zhes bya ba smras te /
gzhan las ci zhig ma yin zhe na /
gzhan las /
dngos po gang dag gang na yang / /
skyes pa nam yang yod ma yin / /
zhes bya ba'i skabs yin no zhes bya bar sbyar ro / /
de la dngos po gang dag ces bya ba ni nang dang phyi rol gyi dang cha phra ba dang rags pa dag go / /
gang na yang zhes bya ba ni bdag cag gi phyogs dang gzhan gyi phyogs na yang ngo / /
skyes pa nam yang yod ma yin / /
zhes bya ba ni don dam par yang nang dang phyi rol dang cha phra ba dang rags pa'i dngos po gang dag /
bdag cag gi phyogs dang gzhan gyi phyogs gang na yang skyes pa dus nam yang yod pa ma yin pa'o / /
nam yang zhes bya ba ni /
'das pa dang /
ma 'ongs pa dang /
da ltar byung ba'i dus nam yang ngam /
rang gi sde pa dang gzhan gyi sde pas brtag pa'i gnas skabs nam yang ngo / /
yod pa ma yin zhes bya ba ni gzhan las /
dngos po gang dag gang na yang / /
skyes pa nam yang yod ma yin / /
zhes med par dgag pa'i don du blta bar bya ba yin gyi /
mi skye ba yod do zhes ma yin par dgag pa'i don du ni blta bar mi bya'o zhes bya bar sbyar ro zhes bya ba'i skabs yin no zhes bya ba ni /
sngar dam bca' ba'i spyi bkod pa dang po sgrub pa'i skabs su de la re zhig bdag las ma yin zhes bya ba ci zhig ce na /
skyes pa nam yang yod ma yin / /
zhes bya ba la sogs pa ste re re dang sbyar bar bya'o zhes ji skad bstan pa'i skabs yin pa ste /
des na gzhan las /
dngos po gang dag gang na yang / /
skyes pa nam yang yod ma yin / /
zhes bya ba yin no zhes bstan to / /
gzhan las zhes bya ba ni pha rol las zhes bya ba'i tha tshig go zhes bya ba la gal te gang las dogs pa skye na /
'dir gzhan las zhes bya ba ni pha rol po las zhes bya ba'i tha tshig go zhes bshad ce na /
'di ltar gzhan zhes bya ba ni gzhan gyi yul 'khor dang /
gzhan gyi phyogs dang phas kyi dgra zhes bya ba la sogs pa don mang po zhig la sbyor bas de'i phyir de dag rnam par gcad pa'i phyir /
'dir gzhan las zhes bya ba ni pha rol las zhes bya ba'i tha tshig go zhes bshad de /
dngos po rnams bdag nyid dang /
rigs mthun pa dang /
rigs mi mthun pa'i skyon gzhan las skye ba med do zhes bya ba'i tha tshig go / /
dgag pa'i don rgyas pa dang bcas pa ni snga ma bzhin no zhes bya ba ni 'dir gzhan las min zhes bya ba'i dgag pa'i don rgyas pa dang bcas pa ni sngar bdag las ma yin zhes bya ba'i dgag pa 'di ni med par dgag pa'i don du blta bar bya ste /
ci'i phyir zhe na /
de'i phyir dgag pa gtso che ba'i phyir dang zhes smras pas med par dgag pa dang /
dbu ma'i bstan bcos ni dgag pa gtso che ba'i phyir ro zhes bshad pa dang /
dgag pa gtso che ba'i 'bras bu gang yin zhe na /
de'i phyir 'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro zhes smras pas /
dgag pa gtso che bas rtog pa ma lus pa'i dra ba dgag pas 'jig rten las 'das pa'i kun rdzob kyi rnam par gzhag pa rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro zhes bshad pa dang /
ma yin par dgag pa yongs su bzung na ni de sgrub pa gtso che ba'i phyir chos rnams ma skyes so zhes bsgrubs pas skye ba med par ston pa'i phyir /
mdzad pa'i mtha' dang bral bar 'gyur te /
lung las /
gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro zhes smras pas /
ma yin par dgag par yongs su gzung ba'i nyes dmigs bstan pa dang /
'dir dngos po rnams bdag las skye ba med pa kho na'o zhes nges par gzung bar bya'o / /
gzhan du nges par gzung na bdag kho na las skye ba med de /
'o na ci zhe na /
gzhan las skye'o zhes bya bar nges par 'gyur ba dang /
de bzhin du bdag kho na las ni skye ba med de /
'o na ci zhe na /
bdag dang gzhan las skye'o zhes bya bar nges par 'gyur bas de yang mi bzhed de /
mdzad pa'i mtha' dang bral ba'i phyir ro zhes smras pas /
nges par gzung ba rnam pa gsum las dang po ltar gzung bar bya ba yin gyi /
nges par gzung ba gnyis pa dang gsum pa ltar gzung na gzhan las skye ba dang /
bdag dang gzhan las skye bar thal bar 'gyur ro zhes bshad pa bzhin du 'dir yang gzhan las min zhes bya ba'i dgag pa 'di ni med par dgag pa'i don du blta bar bya ste /
dgag pa gtso che ba'i phyir dang /
'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro / /
ma yin par dgag pa yongs su gzung na ni de sgrub pa gtso che ba'i phyir chos rnams ma skyes so zhes bsgrubs pas skye ba med par ston pa'i phyir /
mdzad pa'i mtha' dang bral bar gyur te /
lung las /
gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro / /
'dir dngos po rnams gzhan las skye ba med pa kho na'o zhes nges par gzung bar bya'o / /
gzhan du nges par gzung na gzhan kho na las skye ba med de /
'o na ci zhe na /
bdag las skye'o zhes bya bar nges par 'gyur ba dang /
de bzhin du gzhan kho na las ni skye ba med de /
'o na ci zhe na /
bdag dang gzhan las skye'o zhes bya bar nges par 'gyur bas /
de yang mi bzhed de /
mdzad pa'i mtha' dang bral ba'i phyir ro zhes snga ma bzhin du sbyar ro zhes bya ba'i tha tshig go / /
de la re zhig dngos po rnams bdag las skye bar ni rigs te /
'di ltar thams cad kyang bdag gi don kho nar rtsol bar byed kyi /
gzhan gyi don du rtsol bar mi byed pa yin na de la gang gi tshe dngos po rnams bdag las skye bar ma grub pa de'i tshe na gzhan ngo bo nyid dang rnam pa tha dad pa las lta skye bar ga la 'gyur te /
dper na me ni ngo bo nyid dang rnam pa tha dad pa'i chu las skye bar mi 'gyur ba dang 'dra'o / /
ci'i phyir dngos po rnams gzhan las skye ba med ce na /
gtan tshigs bstan pa'i phyir /
'dir yang gzhan gyi gzhan nyid chos yin pas phyogs kyi chos mngon no zhes bya ba smras te /
ji skad bstan zhe na /
ji ltar nang gi skye mched rnams bdag las skye ba med pa'i phyogs la /
phyogs kyi chos yod pa nyid yin pa de bzhin du 'dir 'bras bu mig la sogs pa nang gi skye mched gzhan du 'gyur ba rnams rkyen mer mer po dang nur nur po la sogs pa gzhan las skye ba med pa'i phyogs la yang rkyen mer mer po dang nur nur po la sogs pa gzhan gyi 'bras bu mig la sogs pa nang gi skye mched gzhan nyid dang /
'bras bu mig la sogs pa nang gi skye mched gzhan nyid kyi rkyen mer mer po dang nur nur po la sogs pa gzhan nyid ni sgrub pa'i chos yin pas phyogs kyi chos mngon pa ste /
'bras bu mig la sogs pa nang gi skye mched rnams dang /
rkyen mer mer po dang nur nur po la sogs pa rnams phan tshun gzhan nyid du yod pa ni phyogs kyi chos yin pas de'i phyir phyogs kyi chos mngon no zhes bstan to / /
de la 'dir yang zhes bya ba ni dngos po rnams gzhan las skye ba med par sgrub pa'i skabs 'dir yang ngo / /
gzhan gyis zhes bya ba ni 'bras bu mig la sogs pa nang gi skye mched rnams la ltos na gzhan du gyur pa rkyen mer mer po dang nur nur po la sogs pa gzhan gyi dang /
rkyen mer mer po dang nur nur po la sogs pa rnams la ltos na gzhan du gyur pa 'bras bu mig la sogs pa nang gi skye mched gzhan gyi'o / /
gzhan nyid ces bya ba ni rkyen mer mer po dang nur nur po la sogs pa gzhan du gyur pa de dag la ltos pa'i gzhan nyid de /
'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan du 'gyur ba de dag la ltos nas gzhan nyid du yod pa nyid dang /
'bras bu mig la sogs pa nang gi skye mched gzhan du gyur pa de dag la ltos pa'i gzhan nyid de /
rkyen mer mer po dang nur nur po la sogs pa rnams 'bras bu mig la sogs pa nang gi skye mched gzhan du gyur pa de dag la ltos nas gzhan nyid du yod pa nyid do / /
chos ma yin pas zhes bya ba ni sgrub pa'i chos yin pas te /
de ltar rkyen mer mer po dang nur nur po la sogs pa gzhan du gyur pa de dag la ltos nas 'bras bu mig la sogs pa nang gi skye mched rnams gzhan nyid du yod pa nyid dang /
'bras bu mig la sogs pa nang gi skye mched gzhan du gyur pa de dag la ltos nas rkyen mer mer po dang nur nur po la sogs pa rnams gzhan nyid du yod pa gang yin pa de ni 'bras bu mig la sogs pa nang gi skye mched rnams gzhan las skye ba med pa sgrub pa'i chos yin te /
'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos nas gzhan nyid du yod pa de la ni yang gzhan las skye ba med pas de'i phyir /
'bras bu mig la sogs pa nang gi skye mched gzhan nyid ces bya ba de yang gzhan las skye ba med pa sgrub pa'i chos yin la /
rkyen mer mer po dang nur nur po la sogs pa rnams gzhan nyid du yod pa de la ni 'bras bu mig la sogs pa nang gi skye mched gzhan nyid du yod pa'i rkyen ma yin pas de'i phyir rkyen mer mer po dang nur nur po la sogs pa rnams gzhan nyid ces bya ba de yang gzhan las skye ba med pa sgrub pa'i chos yin no / /
phyogs kyi chos mngon no zhes bya ba ni 'di skad bstan te /
de ltar gzhan gyi gzhan nyid sgrub pa'i chos yin pas phyogs kyi chos mngon te /
'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan las skye ba med par bsgrub par bya ba'i phyogs la yang gtan tshigs gzhan nyid yin la rkyen mer mer po dang nur nur po la sogs pa gzhan 'bras bu mig la sogs pa nang gi skye mched gzhan nyid du yod pa'i rkyen ma yin par sgrub pa'i phyogs la yang gtan tshigs gzhan nyid ces bya ba de kho na yin pa'i phyir ro / /
dpe ni de'i dbang gis so zhes bya ba ni /
dpe ni bsgrub par bya ba dang sgrub pa'i chos kyi dbang gis te /
bsgrub par bya ba dang sgrub pa'i chos grags pa dang ldan pa'i chos can gyi dpe yin pa'i phyir ro / /
de'i zhes bya ba'i sgra ni bsgrub par bya ba dang sgrub pa'i chos dang sbyar te /
dpe gang la phyogs dang mthun par bsgrub par bya ba chos gzhan las skye ba med pa zhes bya ba dang /
sgrub pa'i chos gzhan nyid ces bya ba yod pa de ni chos mthun pa'i dpe yin no zhes bya ba'i tha tshig go / /
'dir sbyor ba'i tshig ni zhes bya ba ni dngos po rnams gzhan las skye ba med par bstan pa'i skabs 'dir sbyor ba dang bcas pa'i tshig tu 'gyur ba ni 'og nas chos can dang /
bsgrub par bya ba chos dang /
sgrub pa'i chos dang dpe nye bar sbyar ba rnams yin no zhes bya bar sbyar ro / /
de la sbyor ba'i tshig ces bya ba ni sbyor ba dang bcas pa'i tshig ste /
rjes su dpag pa gtan tshigs dang dpe dang ldan pa zhes bya ba'i tha tshig go / /
don dam par nang gi skye mched rnams de dag gi rkyen gzhan dag las skye ba med de /
gzhan yin pa'i phyir dper na bum pa bzhin no zhes bya ba la /
don dam par zhes bya ba ni sngar gzhan ma yin pa ni 'dir thams cad don dam par bkag ste nges par gzung ba'i phyir ro / /
gzhan du yang mi 'gal te /
khyad par gyi gzhi'i khyad par ji skad bstan pa la 'gal ba med pa'i phyir dang /
mdzad pa pos bstan pa nyid kyis bzhed pa mchog yin pa'i phyir ro zhes zer ro zhes smras pas /
'dir gzhan las skye ba med par dgag pa yang don dam pas dgag go zhes bya bar sbyar ro / /
de la don dam par zhes bya ba ni don dam par gzhan las skye ba rdzas dang dngos po dang dngos gzhi'i sgo nas dgag pa ste /
de yang kun rdzob kyi bden pa la gnas nas don dam pa'i yul la dgag par bya ba yin gyi /
don dam pa nyid du ni brjod pa med pa'i phyir dgag pa'i tha snyad kyang med do / /
de la nang gi skye mched rnams zhes bya ba 'di ni rjes su dpag par bya ba phyogs te chos can yin no / /
de dag gi rkyen gzhan dag las skye ba med do zhes bya ba 'di ni rjes su dpag pa phyogs te bsgrub par bya ba chos yin no / /
gzhan yin pa'i phyir ro zhes bya ba 'di sgrub pa'i chos gtan tshigs te phyogs kyi chos yin no / /
dper na bum pa bzhin no zhes bya ba 'di ni dpe ste /
chos mthun pa'i dpe yin no / /
de la nang gi zhes bya ba ni bdag gis byin gyis brlabs shing gnas su byas pa'o / /
bdag ces bya ba ni mtshams la bdag gir byed pa ste /
yo byad gya nom pa dang /
rgya chen po dag dang por byas nas yo byad ngan pa dang /
khyon chung ngu'i bar dag la bdag gir byed pas bdag ces bya'o / /
bdag des byin gyis brlabs shing gnas su byas pa ni nang gi zhes bya'o / /
skye mched rnams zhes bya ba ni sems dang sems las byung ba rnams skye zhing 'byung ba dang /
mched cing rgyas par byed pas skye mched rnams te /
'di lta ste /
mig dang /
rna ba dang /
sna dang /
lce dang /
lus dang /
yid ces bya ba rnams so / /
nang gi skye mched rnams zhes bya ba 'di ni rjes su dpag par bya ba phyogs te chos can yin no / /
de la rjes su dpag par bya ba zhes bya ba ni gang la mi dmigs pa las dngos po med par rjes su dpag pa dang ngo bo nyid las mi rtag par rjes su dpag pa dang /
'bras bu las rgyu rjes su dpag pa'i gzhi ste /
skabs 'dir ni gang la de dag gi rkyen gzhan dag las skye ba med pa zhes bya ba de rjes su dpag par bya ba'i gzhi nang gi skye mched rnams so / /
de nyid phyogs zhes bya ba ste /
phyogs zhes bya ba ni chos dang chos can bsdus pa'i phyogs te /
skabs 'dir ni bsgrub par bya ba chos de dag gi rkyen gzhan dag las skye ba med pa zhes bya ba dang /
gang la de bsgrub par bya ba'i gzhi chos can nang gi skye mched rnams zhes bya ba de gnyis bsdus pa'i phyogs la phyogs zhes bya'o / /
de nyid chos can zhes bya ste rjes su dpag par bya ba'i gzhi gang la bsgrub par bya ba dang /
sgrub pa'i chos gnyis yod pa de ni chos can te /
skabs 'dir ni nang gi skye mched rnams zhes bya ba gzhi gang la bsgrub par bya ba chos de dag gi rkyen gzhan dag las skye ba med pa zhes bya ba rgol ba dang phyir rgol ba gnyi ga la grags pa dang /
de dag gi rkyen gzhan dag las skye ba med pa de sgrub pa'i chos gzhan nyid ces bya ba rgol ba dang phyir rgol ba gnyi ga la grags pa de gnyis yod pa de ni chos can zhes bya'o / /
de dag gi rkyen zhes bya ba ni nang gi skye mched de dag gi rkyen khyad par can no / /
gzhan dag las zhes bya ba ni rkyen khyad par can mer mer po dang nur nur po la sogs pa 'bras bu las gzhan du gyur pa dag las so / /
skye ba med de zhes bya ba ni nang gi skye mched rnams de dag gi rkyen gzhan dag las skye ba med pa'o / /
ci'i phyir nang gi skye mched rnams gzhan las skye ba med par dam bca' ba 'di la de dag gi rkyen zhes bya ba dang /
gzhan dag las zhes bya ba khyad par gnyis smos she na /
'di ltar gal te nang gi skye mched rnams gzhan dag las skye ba med de zhes bya ba de tsam zhig smos su zin na ni de'i tshe gzhan dag na re /
nang gi skye mched rnams rkyen sa bon dang /
sa dang /
chu dang /
me dang /
rlung dang /
nam mkha' dang /
dus dang /
rgyu spun la sogs pa gzhan dag las skye ba med par 'jig rten thams cad la grags zin pa la /
da khyed kyi nang gi skye mched rnams gzhan dag las skye ba med de zhes sgrub pa 'di ni grub pa las sgrub pa yin no zhes zer bas /
de bsal ba'i phyir de dag gi rkyen zhes bya ba smos so / /
gal te nang gi skye mched rnams de dag gi rkyen las skye ba med de zhes bya ba de tsam zhig smos su zin na yang /
de'i tshe phyogs la gzhan nyid ces bya ba'i khyad par gyis khyad par can du ma byas pas phyogs kyi chos nyid gtan tshigs su mi rung bar 'gyur bas /
de'i phyir gzhan dag las zhes bya ba smos so / /
de dag gi rkyen gzhan dag las skye ba med de zhes bya ba 'di ni rjes su dpag pa phyogs te bsgrub par bya ba chos yin no / /
de la rjes su dpag pa zhes bya ba ni mi dmigs pa las dngos po med par rjes su dpag pa dang /
ngo bo nyid la mi rtag par rjes su dpag pa dang /
'bras bu las rgyu rjes su dpag pa dang /
skabs 'dir ni rjes su dpag par bya ba'i gzhi nang gi skye mched rnams la de dag gi rkyen gzhan dag las skye ba med pa rjes su dpag pa'o / /
de nyid phyogs zhes bya ste /
phyogs zhes bya ba ni chos dang chos can bsdus pa'i phyogs te /
skabs 'dir ni bsgrub par bya ba chos de dag gi rkyen gzhan dag las skye ba med pa zhes bya ba dang /
gang la de bsgrub par bya ba'i gzhi chos can nang gi skye mched rnams zhes bya ba de gnyis bsdus pa'i phyogs la phyogs zhes bya'o / /
de gnyis bsgrub par bya ba chos zhes bya ste /
bsgrub par bya ba chos zhes bya ba ni dngos po med pa dang /
mi rtag pa dang /
rgyu ste /
skabs 'dir ni chos can nang gi skye mched rnams la bsgrub par bya ba chos de dag gi rkyen gzhan dag las skye ba med pa de bsgrub par bya'o / /
gzhan yin pa'i phyir zhes bya ba ni 'bras bu mig la sogs pa nang gi skye mched rnams /
rkyen mer mer po dang nur nur po la sogs pa gzhan du gyur pa de dag la ltos na gzhan yin pa'i phyir te /
'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos na /
gzhan nyid yin pa de la ni yang gzhan las skye ba med pas /
de'i phyir 'bras bu mig la sogs pa nang gi skye mched rnams gzhan yin pa'i phyir /
de dag gi rkyen gzhan dag las skye ba med do / /
gzhan yin pa'i phyir zhes bya ba 'di ni sgrub pa'i chos gtan tshigs te phyogs kyi chos yin no / /
de la sgrub pa'i chos zhes bya ba ni dngos po med pa dang /
mi rtag pa dang /
rgyu sgrub pa'i chos mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos de dag gi rkyen gzhan dag las skye ba med pa zhes bya ba de sgrub pa'i chos gzhan yin pa'i phyir zhes bya ba ste /
'di ltar 'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos na gzhan nyid yin pa de la ni yang gzhan las skye ba med pas de'i phyir 'bras bu mig la sogs pa nang gi skye mched rnams gzhan yin pa'i phyir zhes bya ba ni /
de dag gi rkyen gzhan dag las skye ba med par sgrub pa'i chos yin no / /
de nyid gtan tshigs zhes bya ste /
gtan tshigs zhes bya ba yang dngos po med pa dang /
mi rtag pa dang /
rgyu sgrub pa'i gtan tshigs mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos de dag gi rkyen gzhan dag las skye ba med pa zhes bya ba de sgrub pa'i gtan tshigs gzhan yin pa'i phyir zhes bya ba ste /
nang gi skye mched rnams ci'i phyir de dag gi rkyen gzhan dag las skye ba med ce na /
gzhan nyid yin pa'i phyir te /
nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos na gzhan nyid yin na gzhan nyid yin pa de la ni yang de dag gi rkyen gzhan dag las skye ba med pas gzhan yin pa'i phyir zhes bya ba ni /
de dag gi rkyen gzhan dag las skye ba med pa sgrub pa'i gtan tshigs yin no / /
de nyid phyogs kyi chos zhes bya ste /
phyogs kyi chos zhes bya ba yang chos dang chos can bsdus pa'i phyogs kyi chos mi dmigs pa dang ngo bo nyid dang 'bras bu ste /
skabs 'dir ni bsgrub par bya ba chos de dag gi rkyen gzhan dag las skye ba med pa zhes bya ba dang /
chos can nang gi skye mched rnams zhes bya ba bsdus pa'i phyogs de'i chos gzhan yin pa'i phyir zhes bya ba ste /
nang gi skye mched rnams ci'i phyir de dag gi rkyen gzhan dag las skye ba med ce na /
gzhan yin pa'i phyir te /
nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos na gzhan nyid yin na /
gzhan nyid yin pa de la ni yang de dag gi rkyen gzhan dag las skye ba med pas de'i phyir gzhan yin pa'i phyir zhes bya ba ni chos dang chos can bsdus pa'i phyogs de'i gtan tshigs kyi chos yin pas phyogs kyi chos zhes bya'o / /
dper na bum pa bzhin no zhes bya ba ni /
dper na bum pa ni nang gi skye mched rnams kyi rkyen mer mer po dang nur nur po la sogs pa gzhan du gyur pa de dag la ltos na gzhan nyid yin pa'i phyir /
bum pa gzhan nyid yin pa de nang gi skye mched de dag gi rkyen mer mer po dang nur nur po la sogs pa gzhan dag las skye ba med pa de bzhin du /
'dir yang nang gi skye mched rnams de dag gi rkyen mer mer po dang nur nur po la sogs pa gzhan du gyur pa de dag la ltos na gzhan nyid yin pa'i phyir /
nang gi skye mched gzhan nyid yin pa de rnams de dag gi rkyen mer mer po dang nur nur po la sogs pa gzhan las skye ba med do zhes bya bar sbyar ro / /
dper na bum pa bzhin no zhes bya ba 'di ni dpe ste /
chos mthun pa'i dpe yin no / /
de la dpe zhes bya ba ni chos can gang las bsgrub par bya ba dang sgrub pa'i chos yod pa'i dpe ste /
'dir dpe ni rjes su dpag par bya ba phyogs chos can bum pa gang la rjes su dpag pa phyogs bsgrub par bya ba chos de dag gi rkyen gzhan dag las skye ba med pa zhes bya ba rgol ba dang phyir rgol ba gnyi ga la grags pa dang /
sgrub pa'i chos gtan tshigs phyogs kyi chos gzhan nyid ces bya ba rgol ba dang phyir rgol ba gnyi ga la grags pa de gnyis yod pa yin par sbyar ro / /
de gnyis chos mthun pa'i dpe zhes bya ba ste /
chos mthun pa'i dpe zhes bya ba ni mi dmigs pa las dngos po med par rjes su dpag pa'i chos mthun pa'i dpe phyogs 'di ni dngos po med de /
dmigs pa'i rig byar gyur pa'i bum pa mi dmigs pa'i phyir zhes bya ba dang /
ngo bo nyid las mi rtag par rjes su dpag pa'i chos mthun pa'i dpe 'di ni shing yin te shing sha pa yin pa'i phyir ro zhes bya ba dang /
'bras bu las rgyu rjes su dpag pa'i chos mthun pa'i dpe /
tshang mang 'di na me yod de du ba 'thul ba'i phyir ro zhes bya ba ste /
skabs 'dir ni dper na chos can bum pa zhes bya ba rgol ba dang phyir rgol ba gnyi ga'i phyogs la /
nang gi skye mched de dag gi rkyen mer mer po dang nur nur po la sogs pa gzhan du gyur pa de dag la ltos nas gzhan nyid du grags pa de la bsgrub par bya ba chos de dag gi rkyen gzhan dag las skye ba med pa zhes bya ba rgol ba dang /
phyir rgol ba gnyi ga la grags pa dang /
de dag gi rkyen gzhan dag las skye ba med pa de sgrub pa'i chos gzhan nyid ces bya ba rgol ba dang phyir rgol ba gnyi ga la grags pa de gnyis yod pas de ni chos can zhes bya ste /
chos can bum pa de la de dag gi rkyen gzhan dag las skye ba med de gzhan yin pa'i phyir ro zhes bya ba de bzhin du /
'dir yang chos can nang gi skye mched rnams zhes bya ba rgol ba dang phyir rgol ba gnyi ga'i phyogs la /
nang gi skye mched de dag gi rkyen mer mer po dang nur nur po la sogs pa gzhan du gyur pa de dag la ltos na gzhan nyid du grags pa de la bsgrub par bya ba chos de dag gi rkyen gzhan dag las skye ba med pa zhes bya ba dang rgol ba dang phyir rgol ba gnyi ga la grags pa dang /
de dag gi rkyen gzhan dag las skye ba med pa de sgrub pa'i chos gzhan nyid ces bya ba dang phyir rgol ba gnyi ga la grags pa de gnyis yod pas de la chos can zhes bya ste /
chos can nang gi skye mched rnams la yang de dag gi rkyen gzhan dag las skye ba med de gzhan yin pa'i phyir /
dper na bum pa bzhin no zhes bya bar sbyar ro / /
de'i phyir gang dang gang gzhan nyid yin pa de la de dag gi rkyen gzhan dag las skye ba med de dper na bum pa bzhin no / /
nang gi skye mched rnams kyang gzhan nyid yin pas de'i phyir de dag la yang de dag gi rkyen gzhan dag las skye ba med de /
gal te gzhan nyid du 'dra ba las nang gi skye mched rnams la ni de dag gi rkyen gzhan dag las skye bar 'dod la /
bum pa la ni de dag gi rkyen gzhan dag las skye ba med par 'dod na ni /
de'i tshe rgyu 'dis ni nang gi skye mched rnams la de dag gi rkyen gzhan dag las skye ba yod par 'dod la /
rgyu 'dis ni bum pa la de dag gi rkyen gzhan dag las skye ba med par 'dod do zhes khyad par nyid du bya ba'i khyad par gyi gtan tshigs brjod par bya dgos so / /
gang gi phyir gzhan las skye bar smra ba dag bum pa gzhan nyid yin pa'i gnas skabs la de dag gi rkyen gzhan dag las skye bar mi 'dod pa de'i phyir /
nang gi skye mched rnams kyang gzhan nyid yin pa'i phyir /
de dag gi rkyen dag las skye ba med par grub bo / /
gzhan yang dngos po rnams kyi gzhan las skye bar ci'i phyir 'dod ce na /
gzhan nyid kyi ngo bo nyid ma thob pa thob par bya ba'i phyir /
de dag gi rkyen gzhan dag las skye bar 'dod pa yin na /
gal te nang gi skye mched de dag gi rkyen gzhan dag las skye ba'i snga rol na gzhan nyid yin par gyur na /
de dag la de dag gi rkyen gzhan dag las skye bar brtags pas ci zhig bya ste /
gzhan nyid ni yang gzhan las skye ba med do zhes gsungs pa'i phyir ro / /
gzhan yang dgag pa mi mthun par yang 'gyur te /
gal te gzhan nyid yin na ni gzhan las skye ba med par mi 'gyur la /
ci ste gzhan dag las skye na ni gzhan nyid ma yin no / /
gzhan yang 'jig rten na gzhan nyid gzhan las skye ba ni 'gal te 'di ltar 'jig rten na bum pa sbrang rtsi dang chu dang 'o ma 'dzin pa la sogs pa'i bya ba byed nus pa gsal ba gzhan nyid yin pa ni yang gzhan las skye ba ma mthong ba'i phyir ro / /
don dam par phyi nang gi dngos po thams cad gzhan las skye ba med par dgag pa yin na /
ci'i phyir 'dir nang gi skye mched rnams nyi tshe chos can du bzhag ce na /
de ni /
dngos po gcig la gang mthong ba / /
de ni kun la'ang mthong bar 'dod / /
gcig gi stong nyid gang yin pa / /
de nyid kun gyi stong pa nyid / /
ces gsungs pa'i rigs pas /
nang gi skye mched rnams gzhan las skye ba med par grub na /
phyi rol gyi skye mched la sogs pa chos thams cad kyang gzhan las skye ba med pa nyid du 'grub pa'i phyir dang /
nang gi skye mched rnams chos can du bzhag na phyi rol gyi skye mched la sogs pa gzhan dag gtan tshigs dang dper bzhag tu rung bas de'i phyir 'dir nang gi skye mched rnams nyi tshe chos can du gzhag go / /
yang na don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bya ba 'dis ni rkyen rnams rkyen ma yin par 'gog par byed de / /
de la yang na zhes bya ba'i sgra ni sbyor ba'i tshig snga mas 'bras bu mig la sogs pa nang gi skye mched rnams rkyen mer mer po dang nur nur po la sogs pa gzhan du gyur pa de dag la ltos na gzhan nyid yin pas /
de dag gi rkyen gzhan dag las skye ba med do zhes 'bras bu bkag pa yang tshad ma rnam pa gcig yin no / /
'dir rkyen mer mer po dang nur nur po la sogs pa rnams 'bras bu mig la sogs pa nang gi skye mched gzhan du gyur pa de dag la ltos na gzhan nyid yin pas /
de dag 'bras bu mig la sogs pa nang gi skye mched rnams kyi rkyen ma yin no zhes rkyen dgag pa 'dir yang tshad ma rnam pa gcig yin no zhes bya ba'i don to / /
don dam par zhes bya ba ni sngar gzhan ma yin pa ni 'dir thams cad don dam par bkag ste nges par gzung ba'i phyir /
gzhan du yang mi 'gal te /
khyad par gyi gzhi'i khyad par ji skad bstan pa la 'gal ba med pa'i phyir dang /
mdzad pa pos bstan pa nyid kyis bzhed pa mchog yin pa'i phyir ro zhes zer ro zhes smras pas /
'dir rkyen rnams rkyen ma yin par dgag pa yang don dam par dgag go zhes bya bar sbyar ro / /
de la don dam par zhes bya ba ni don dam par rkyen rnams rdzas dang dngos po dang bzhi'i sgo nas dgag pa ste /
de yang kun rdzob kyi bden pa la gnas nas don dam pa'i yul la dgag par bya ba yin gyi /
don dam pa nyid du ni brjod du med pa'i phyir dgag pa'i tha snyad kyang med do / /
de la gzhan brjod par 'dod pa mig la sogs pa nang gi skye mched 'grub par skyed pa dag ces bya ba 'di ni rjes su dpag par bya ba phyogs te chos can yin no / /
rkyen ma yin par nges te zhes bya ba 'di ni rjes su dpag pa phyogs te bsgrub par bya ba chos yin no / /
gzhan yin pa'i phyir zhes bya ba 'di ni sgrub pa'i chos gtan tshigs te phyogs kyi chos yin no / /
dper na rgyu spun la sogs pa bzhin no zhes bya ba 'di ni dpe ste /
chos mthun pa'i dpe yin no / /
de la gzhan brjod par 'dod pa mig la sogs pa nang gi skye mched 'grub par byed pa dag ces bya ba ni 'bras bu mig la sogs pa nang gi skye mched rnams kyi rkyen mer mer po dang nur nur po la sogs pa de dag ni gzhan yang yin /
brjod par 'dod pa yang yin /
mig la sogs pa nang gi skye mched 'grub par byed pa dag kyang yin no zhes bya ba khyad par gyis bsdu bar bya'o / /
de la gzhan zhes bya ba ni rkyen mer mer po dang nur nur po la sogs pa de dag 'bras bu mig la sogs pa nang gi skye mched gzhan du gyur pa de dag la ltos na gzhan nyid yin pa'i phyir gzhan zhes bya'o / /
brjod par 'dod pa zhes bya ba ni rkyen mer mer po dang nur nur po la sogs pa de dag rkyen du smra ba gzhan dag gis rkyen nyid du brjod par 'dod pa'i phyir brjod par 'dod pa zhes bya'o / /
mig la sogs pa nang gi skye mched 'grub par byed pa dag ces bya ba ni rkyen mer mer po dang nur nur po la sogs pa de dag kun rdzob tu mig la sogs pa nang gi skye mched 'grub par byed pa dag yin pa'i phyir /
mig la sogs pa nang gi skye mched mngon par 'grub par byed pa dag ces bya'o / /
de la mig la sogs pa nang gi skye mched ces bya ba ni nang gi skye mched gang las mig dang /
rna ba dang /
sna dang /
lce dang /
lus dang /
yid ces bya ba dag yod pa de ni mig la sogs pa nang gi skye mched do zhes bya bar bsdu ba bya'o / /
mig la sogs pa nang gi skye mched 'grub par byed pa dag ces bya ba yang /
rkyen las dang nyon mongs pa dang /
khu chu dang /
khrag dang /
mer mer po dang /
nur nur po la sogs pa gang dag la mig la sogs pa nang gi skye mched 'grub par byed pa yod pa de dag ni mig la sogs pa nang gi skye mched 'grub par byed pa dag go zhes bya bar bsdu ba bya'o / /
gzhan brjod par 'dod pa mig la sogs pa nang gi skye mched 'grub par byed pa dag ces bya ba 'di ni rjes su dpag par bya ba phyogs te chos can yin no / /
de la rjes su dpag par bya ba zhes bya ba ni gang la mi dmigs pa las dngos po med par rjes su dpag pa dang /
ngo bo nyid las mi rtag par rjes su dpag pa dang /
'bras bu las rgyu rjes su dpag pa'i gzhi ste /
skabs 'dir ni gang la rkyen ma yin par nges pa zhes bya ba de rjes su dpag par bya ba'i gzhi gzhan brjod par 'dod pa mig la sogs pa nang gi skye mched 'grub par byed pa dag go / /
de nyid phyogs zhes bya ba ste /
phyogs zhes bya ba ni chos dang chos can bsdus pa'i phyogs te /
skabs 'dir ni bsgrub par bya ba chos can ma yin par nges pa zhes bya ba dang /
gang la de bsgrub par bya ba'i gzhi chos can gzhan brjod par 'dod pa mig la sogs pa nang gi skye mched 'grub par byed pa dag ces bya ba de gnyis bsdus pa'i phyogs la phyogs zhes bya'o / /
de nyid chos can zhes bya ste /
chos can zhes bya ba ni rjes su dpag par bya ba'i gzhi gang la bsgrub par bya ba dang /
sgrub pa'i chos gnyis yod pa de ni chos can te /
skabs 'dir ni gzhan brjod par 'dod pa mig la sogs pa nang gi skye mched 'grub par byed pa dag ces bya ba gzhi gang la bsgrub par bya ba chos rkyen ma yin par nges pa zhes bya ba rgol ba dang phyir rgol ba gnyi ga la grags pa dang /
rkyen ma yin par nges pa de sgrub pa'i chos gzhan nyid ces bya ba rgol ba dang phyir rgol ba gnyi ga la grags pa de gnyis yod pa de ni chos can zhes bya'o / /
rkyen ma yin par nges te zhes bya ba ni don dam par rkyen mer mer po dang nur nur po la sogs pa rnams /
'bras bu mig la sogs pa nang gi skye mched rnams kyi rkyen ma yin par dgag pa yin no / /
rkyen ma yin par nges te zhes bya ba 'di ni rjes su dpag par ston te bsgrub par bya ba chos yin no / /
de la rjes su dpag pa zhes bya ba ni mi dmigs pa las dngos po med par rjes su dpag pa dang /
ngo bo nyid las mi rtag par rjes su dpag pa dang /
'bras bu las rgyu rjes su dpag pa ste /
skabs 'dir ni rjes su dpag par bya ba'i gzhi gzhan brjod par 'dod pa mig la sogs pa nang gi skye mched 'grub par byed pa dag la rkyen ma yin par nges pa rjes su dpag pa'o / /
de nyid phyogs zhes bya ste /
phyogs zhes bya ba ni chos dang chos can bsdus pa'i phyogs te /
skabs 'dir ni bsgrub par bya ba chos can ma yin par nges pa zhes bya ba dang /
gang la de bsgrub par bya ba'i gzhi chos can gzhan brjod par 'dod pa mig la sogs pa nang gi skye mched 'grub par byed pa dag ces bya ba de gnyis bsdus pa'i phyogs la phyogs zhes bya'o / /
de nyid bsgrub par bya ba chos zhes bya ste /
bsgrub par bya ba chos zhes bya ba ni dngos po med pa dang mi rtag pa dang rgyu ste /
skabs 'dir ni chos can gzhan brjod par 'dod pa mig la sogs pa nang gi skye mched 'grub par byed pa dag la bsgrub par bya ba chos rkyen ma yin par nges pa zhes bya ba de bsgrub par bya'o / /
gzhan yin pa'i phyir zhes bya ba ni rkyen mer mer po dang nur nur po la sogs pa'i 'bras bu mig la sogs pa nang gi skye mched gzhan du gyur pa de dag la ltos na gzhan yin pa'i phyir te /
rkyen mer mer po dang nur nur po la sogs pa 'bras bu mig la sogs pa nang gi skye mched gzhan du gyur pa de dag la ltos nas gzhan nyid yin pa de ni 'bras bu mig la sogs pa nang gi skye mched gzhan du gyur pa de dag gi rkyen ma yin par nges pas de'i phyir rkyen mer mer po dang nur nur po la sogs pa gzhan yin pa'i phyir /
'bras bu mig la sogs pa nang gi skye mched gzhan du gyur pa rnams kyi rkyen ma yin par nges pa'o / /
gzhan ma yin pa'i phyir zhes bya ba 'di ni sgrub pa'i chos gtan tshigs te phyogs kyi chos yin no / /
de la sgrub pa'i chos zhes bya ba ni dngos po med pa dang /
mi rtag pa dang /
rgyu sgrub pa'i chos mi dmigs pa dang ngo bo nyid dang 'bras bu ste /
skabs 'dir ni bsgrub par bya ba chos can ma yin par nges pa zhes bya ba de /
sgrub pa'i chos gzhan yin pa'i phyir zhes bya ba ste /
'di ltar rkyen mer mer po dang nur nur po la sogs pa 'bras bu mig la sogs pa nang gi skye mched gzhan du gyur pa de dag la ltos na gzhan nyid yin pa de ni 'bras bu mig la sogs pa nang gi skye mched gzhan du gyur pa dag gi rkyen ma yin par nges pas /
de'i phyir rkyen mer mer po dang nur nur po la sogs pa gzhan nyid yin pa'i phyir zhes bya ba ni rkyen ma yin par nges pa sgrub pa'i chos yin no / /
de nyid gtan tshigs zhes bya ste /
gtan tshigs zhes bya ba yang dngos po med pa dang /
mi rtag pa dang /
rgyu sgrub pa'i gtan tshigs mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos rkyen ma yin par nges pa zhes bya ba de sgrub pa'i gtan tshigs gzhan yin pa'i phyir zhes bya ba ste /
gzhan brjod par 'dod pa mig la sogs pa nang gi skye mched 'grub par byed pa dag /
ci'i phyir rkyen ma yin par nges she na /
gzhan yin pa'i phyir te /
rkyen mer mer po dang nur nur po la sogs pa 'bras bu mig la sogs pa nang gi skye mched gzhan du gyur pa de dag la ltos na gzhan nyid yin na /
gzhan nyid yin pa de dag ni rkyen ma yin par nges pas /
de'i phyir gzhan yin pa'i phyir zhes bya ba ni rkyen ma yin par nges pa sgrub pa'i gtan tshigs yin no / /
de nyid phyogs kyi chos zhes bya ste /
phyogs kyi chos zhes bya ba yang chos dang chos can bsdus pa'i phyogs kyi chos mi dmigs pa dang /
ngo bo nyid dang 'bras bu ste /
skabs 'dir ni bsgrub par bya ba chos can ma yin par nges pa zhes bya ba dang /
chos can gzhan brjod par 'dod pa mig la sogs pa nang gi skye mched 'grub par byed pa dag ces bya ba bsdus pa'i phyogs de'i chos gzhan yin pa'i phyir zhes bya ba ste /
gzhan brjod par 'dod pa mig la sogs pa nang gi skye mched 'grub par byed pa dag /
ci'i phyir rkyen ma yin par nges she na /
gzhan yin pa'i phyir te /
rkyen mer mer po dang nur nur po la sogs pa 'bras bu mig la sogs pa nang gi skye mched gzhan du gyur pa de dag la ltos na gzhan nyid yin na /
gzhan nyid yin pa de dag gi rkyen ma yin par nges pas de'i phyir /
gzhan yin pa'i phyir zhes bya ba ni chos dang chos can bsdus pa'i phyogs de'i gtan tshigs kyi chos yin pas phyogs kyi chos zhes bya'o / /
dper na rgyu spun la sogs pa bzhin no zhes bya ba ni dper na rgyu spun dang /
tshig pa dang /
thag zangs dang /
'ul bu dang /
snas khyer la sogs pa thag sha rnams ni mig la sogs pa nang gi skye mched gzhan du gyur pa de dag la ltos na gzhan nyid yin pa'i phyir /
rgyu spun dang /
tshig pa dang /
thag zangs dang /
'ul bu dang /
snas khyer la sogs pa thag sha gzhan nyid yin pa de dag mig la sogs pa nang gi skye mched rnams kyi rkyen ma yin par nges pa de bzhin du /
'dir yang rkyen mer mer po dang nur nur po la sogs pa 'bras bu mig la sogs pa nang gi skye mched gzhan du gyur pa de dag la ltos na gzhan nyid yin pa'i phyir /
rkyen mer mer po dang nur nur po la sogs pa gzhan nyid yin pa de dag 'bras bu mig la sogs pa nang gi skye mched rnams kyi rkyen ma yin par nges so zhes bya bar sbyar ro / /
dper na rgyu spun la sogs pa bzhin no zhes bya ba 'di ni dpe ste /
chos mthun pa'i dpe yin no / /
de la dpe zhes bya ba ni chos can gang la bsgrub par bya ba chos dang /
sgrub pa'i chos yod pa'i dpe ste /
'dir dpe ni rjes su dpag par bya ba phyogs /
chos can rgyu spun la sogs pa gang la rjes su dpag pa phyogs bsgrub par bya ba chos can ma yin par nges pa zhes bya ba /
rgol ba dang phyir rgol ba gnyi ga la grags pa dang /
sgrub pa'i chos gtan tshigs phyogs kyi chos gzhan nyid ces bya ba rgol ba dang phyir rgol ba gnyi ga la grags pa dang /
de gnyis yod pa yin par sbyar ro / /
de nyid chos mthun pa'i dpe zhes bya ste /
chos mthun pa'i dpe zhes bya ba ni mi dmigs pa las /
dngos po med par rjes su dpag pa'i chos mthun pa'i dpe phyogs 'di na dngos po med pa de dmigs pa'i rig byar gyur pa'i bum pa mi dmigs pa'i phyir ro zhes bya ba dang /
ngo bo nyid las mi rtag par rjes su dpag pa'i chos mthun pa'i dpe 'di ni shing yin te /
shing sha pa yin pa'i phyir ro zhes bya ba dang /
'bras bu las rgyu rjes su dpag pa'i chos mthun pa'i dpe tshang mang 'di na me yod de du ba 'thul ba'i phyir ro zhes bya ba ste /
skabs 'dir ni dper na chos can rgyu spun la sogs pa zhes bya ba rgol ba dang /
phyir rgol ba gnyi ga'i phyogs la /
'bras bu mig la sogs pa nang gi skye mched gzhan du gyur pa de dag la ltos na /
gzhan nyid du grags pa de dag las bsgrub par bya ba chos rkyen ma yin par nges pa zhes bya ba rgol ba dang phyir rgol ba gnyi ga la grags pa dang /
rkyen ma yin par nges pa de sgrub pa'i chos gzhan nyid ces bya ba rgol ba dang phyir rgol ba gnyi ga la grags pa de gnyis yod pas de ni chos can zhes bya ste /
chos can rgyu spun la sogs pa de dag rkyen ma yin par nges te gzhan yin pa'i phyir ro zhes bya ba de bzhin du 'dir yang chos can gzhan brjod par 'dod pa mig la sogs pa nang gi skye mched 'grub par byed pa dag ces bya ba rgol ba dang phyir rgol ba gnyi ga'i phyogs la 'bras bu mig la sogs pa nang gi skye mched gzhan du gyur pa de dag la ltos nas gzhan nyid du grags pa de dag la bsgrub par bya ba chos rkyen ma yin par nges pa zhes bya ba rgol ba dang phyir rgol ba gnyi ga la grags pa dang /
rkyen ma yin par nges pa de sgrub pa'i chos gzhan nyid ces bya ba rgol ba dang /
phyir rgol ba gnyi ga la grags pa de nyid yod pas de yang chos can zhes bya ba ste /
chos can gzhan brjod par 'dod pa mig la sogs pa nang gi skye mched 'grub par byed pa de dag kyang rkyen ma yin par nges te /
gzhan ma yin pa'i phyir /
dper na rgyu spun la sogs pa bzhin no zhes bya bar sbyar ro / /
de'i phyir gang dang gang gzhan nyid yin pa de ni rkyen ma yin par nges te /
dper na rgyu spun la sogs pa bzhin no / /
gzhan brjod par 'dod pa mig la sogs pa nang gi skye mched 'grub par byed pa de dag kyang gzhan nyid yin pas de'i phyir de dag kyang rkyen ma yin par nges so / /
gal te gzhan nyid du 'dra ba las gzhan brjod par 'dod pa mig la sogs pa nang gi skye mched 'grub par byed pa de dag ni rkyen yin par 'dod la /
rgyu spun la sogs pa ni rkyen ma yin par 'dod na ni de'i tshe rgyu 'dis ni gzhan brjod par 'dod pa mig la sogs pa nang gi skye mched grub par byed pa dag ni rkyen yin par 'dod la /
rgyu 'dis ni rgyu spun la sogs pa'i rkyen ma yin par 'dod do zhes khyad par nyid du bya ba'i khyad par gyi gtan tshigs brjod par bya dgos so / /
gang gi phyir rkyen du smra ba dag rgyu spun la sogs pa gzhan nyid yin pa'i gnas skabs dag rkyen yin par mi 'dod pa de'i phyir /
gzhan brjod par 'dod pa mig la sogs pa nang gi skye mched 'grub par byed pa dag kyang gzhan nyid yin pa'i phyir rkyen ma yin par nges par grub bo / /
gzhan yang dngos po rnams kyi rkyen nyid ci'i phyir 'dod ce na /
gzhan nyid kyi ngo bo nyid ma thob pa thob par byed pa'i phyir rkyen du 'dod pa yin na /
gal te gzhan brjod par 'dod pa mig la sogs pa nang gi skye mched 'grub par byed pa de dag rkyen du 'gyur ba'i snga rol na gzhan nyid yin par gyur na /
de dag la rkyen yin par brtag pas ci zhig bya ste /
gzhan nyid ni gzhan gyi rkyen ma yin no zhes gsungs pa'i phyir ro / /
gzhan yang dgag pa mi mthun par yang 'gyur te /
gal te gzhan nyid yin na ni gzhan gyi rkyen ma yin la /
ci ste gzhan gyi rkyen yin na ni gzhan nyid ma yin no / /
gzhan yang 'jig rten na gzhan nyid gzhan gyi rkyen yin pa ni 'gal te /
'di ltar 'jig rten na bum pa sbrang rtsi dang /
chu dang /
'o ma 'dzin pa la sogs pa'i bya ba byed nus pa gsal ba gzhan nyid yin pa ni gzhan gyi rkyen yin par ma mthong ba'i phyir ro / /
don dam par phyi nang gi dngos po thams cad kyi rkyen /
rkyen ma yin par dgag pa yin na /
ci'i phyir 'dir gzhan brjod par 'dod pa mig la sogs pa nang gi skye mched 'grub par byed pa dag nyi tshe chos can du bzhag ce na /
de ni /
dngos po gcig la gang mthong ba / /
de ni kun la'ang mthong bar 'dod / /
gcig gi stong nyid gang yin pa / /
de nyid kun gyi stong pa nyid / /
ces gsungs pa'i rigs pas /
gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par grub na phyi rol gyi rkyen la sogs pa rkyen thams cad kyang rkyen ma yin pa nyid du 'grub pa'i phyir dang /
gzhan brjod par 'dod pa mig la sogs pa nang gi skye mched 'grub par byed pa dag chos can du bzhag na /
phyi rol gyi rkyen la sogs pa gzhan dag gtan tshigs dang dper gzhag tu rung bas de'i phyir 'dir gzhan brjod par 'dod pa mig la sogs pa nang gi skye mched 'grub par byed pa dag nyi tshe chos can du gzhag go / //
bam po bcu pa /
'di la gzhan slob dpon blo brtan gyis bdag nyid kyi 'grel pa byed pa'i gtan tshigs kyi mtshan nyid gzhan nyid ces bya ba 'di 'gal te /
'di ltar dbu ma pas mig la sogs pa nang gi skye mched rnams kyi rkyen mer mer po dang nur nur po la sogs pa kun rdzob tu khas len cing /
de ltar khas blangs nas gang gi tshe don dam par gzhan brjod par 'dod pa mig la sogs pa nang gi skye mched 'grub par byed pa mer mer po la sogs pa dag nang gi skye mched rnams kyi rkyen ma yin par nges te /
gzhan yin pa'i phyir /
dper na rgyu spun la sogs pa bzhin no zhes sbyor ba'i tshig de lta bur byed pa de'i tshe /
ji ltar don dam par rgyu spun la sogs pa mig la sogs pa'i rkyen ma yin pa de bzhin du /
kun rdzob tu yang rgyu spun la sogs pa mig la sogs pa'i rkyen ma yin pa dang 'dra bar mer mer po la sogs pa yang rgyu spun la sogs pa bzhin du yang kun rdzob tu yang mig la sogs pa'i rkyen nyid ma yin par 'gyur te /
des na gtan tshigs gzhan nyid ces bya ba de rkyen mer mer po la sogs pa'i rkyen rnams kun rdzob tu mig la sogs pa'i rkyen nyid ma yin par sgrub pa 'gal te /
ji skad du /
chos dang chos can de gnyis kyi / /
khyad par gyi ni ngo bo nyid / /
log par sgrub phyir 'gal ba ni / /
zhes bshad pa'i phyir ro zhes dris pas 'dir de la 'di skad ces brjod par bya ste /
de ltar gyur na kho bo'i gtan tshigs de 'gal yang bden grang na /
gnas brtan blo brtan gyis 'gal ba'i mtshan nyid kyi tshig le'ur byed pa 'di'i rtsa ba bzhi pa ma thos sam ci na /
de'i phyir khyad par med pa kho nar kho bo la gtan tshigs 'gal ba'i skyon 'di lta bu rjod par byed /
'di ltar 'gal ba'i mtshan nyid kyi tshig le'ur byed pa 'di'i rtsa ba bzhi pa las /
gnod pa med na 'gal ba yin / /
zhes 'byung bas /
gal te gnas brtan blo brtan gyis 'gal bar brjod pa de nyid la lung gi gnod pa dang /
'jig rten gyi gnod pa dang /
rang gi tshig gi gnod pa dang /
mngon sum gyi gnod pa dang /
rjes su dpag pa'i gnod pa med na ni de'i tshe kho bo'i gtan tshigs de 'gal ba yin no / /
ci ste gnas brtan blo brtan gyis 'gal bar brjod pa de nyid la gnod pa lnga po de dag las thams cad 'ga' zhig yod na ni de'i tshe kho bo'i gtan tshigs de 'gal ba ma yin no / /
gnas brtan blo brtan gyis 'gal bar brjod pa de ni dper na ltag chod dag las 'di skad du /
sgra ni mnyam par bya ba ma yin te /
btsal ma thag tu 'byung ba'i phyir dper na bum pa bzhin no zhes zer ba lta bu ste /
de ltar gtan tshigs btsal ma thag tu 'byung ba zhes bya ba de las gnod pa yod pa dang /
med pa'i mtshan nyid brjod par bya ste /
gal te mthong ba'i mthus rjes su dpag pa de ldog par mi 'gyur na ni gnod pa med pa zhig na /
'di la lung dang /
mngon sum dang /
'jig rten las sgra ni mnyan par bya ba nyid yin par mthong ba'i mthus rjes su dpag pa de ldog par 'gyur bas gnod pa yod do / /
'dir gal te gnas brtan blo brtan gyis 'gal bar brjod pa de la ji ltar gnod pa yod ce na /
'di ltar gnas brtan blo brtan de yang dbu ma pa kho na yin pas de'i phyir /
de yang nang gi skye mched rnams kyi rkyen mer mer po la sogs pa kun rdzob tu khas len la /
'dir mer mer po la sogs pa kun rdzob tu yang mig la sogs pa'i rkyen ma yin par smra bas /
des na dang po kho nar gnas brtan blo brtan gyis 'gal bar brjod pa de la lung dang 'gal ba'i gnod pa yod do / /
kun rdzob nyid ni 'jig rten gyi tha snyad du brjod pa yin la /
'jig rten la ni nang gi skye mched rnams kun rdzob tu rkyen mer mer po la sogs pa las skye bar grags la /
'dir mer mer po la sogs pa kun rdzob tu yang mig la sogs pa'i rkyen ma yin par smra bas /
des na gnas brtan blo brtan gyis 'gal bar brjod pa de la 'jig rten dang 'gal ba'i gnod pa yang yod do / /
mig la sogs pa'i gnas las kun rdzob tu mig gi rnam par shes pa la sogs pa yul la dmigs pa rnam par rtog pa med pa drug po dag dbang po so so'i mngon sum du skye la /
'dir mer mer po la sogs pa kun rdzob tu yang mig la sogs pa'i rkyen ma yin par smras pas /
des na gnas brtan blo brtan gyis 'gal bar brjod pa de la mngon sum dang 'gal ba'i gnod pa yang yod do / /
gnas brtan blo brtan gyis 'gal bar brjod pa'i tshig gang yin pa de yang kun rdzob tu skye ba kho na yin la /
'dir gnas brtan blo brtan nyid kyis kun rdzob tu skye ba des mer mer po la sogs pa kun rdzob tu yang mig la sogs pa'i rkyen ma yin par smras pas /
des na gnas brtan blo brtan gyis 'gal bar brjod pa de la rang gi tshig dang 'gal ba'i gnod pa yang yod do / /
mig la sogs pa skye mched rnams kun rdzob tu skye ste /
'ga' zhig la phan par byed pa'i phyir /
dper na bum pa bzhin te /
bum pa yang kun rdzob tu skye ste /
chu la sogs pa 'dzin pa nyid kyis 'ga' zhig la phan par byed pa yin pa dang 'dra bar nang gi skye mched rnams kyang kun rdzob tu skye ste /
yul 'dzin pa la sogs pa nyid kyis 'ga' zhig la phan par byed pa yin pa las 'dir mer mer po la sogs pa kun rdzob tu yang mig la sogs pa'i rkyen ma yin par smras pas /
des na gnas brtan blo brtan gyis 'gal bar brjod pa de la rjes su dpag pa dang 'gal ba'i gnod pa yang yod do / /
de ltar na gnas brtan blo brtan gyis 'gal bar brjod pa de la lung la sogs pa'i gnod pa yod pas kho bo'i gtan tshigs de 'gal ba ma yin no / /
gal te gnas brtan blo brtan 'di skad ces gzhan dag rnam pa des khyed kyi gtan tshigs de 'gal bar brjod kyi /
kho bo ni de skad mi brjod do zhes zer na /
de lta na yang gal te gzhan dag don dam pa kho nar mig la sogs pa dang /
dbang po so so'i shes pa dag skye bar khas len na /
kun rdzob tu skye ba med par khas len na /
gzhan de dag kyang rang gi tshig dang 'gal ba dang /
rjes su dpag pa dang 'gal ba dang /
'jig rten dang 'gal ba las thar pa med de /
'di ltar 'jig rten pa'i don rtogs nas 'jig rten bzhin du bsgrub par bya zhes gsungs pas /
de'i phyir 'jig rten na phyi dang nang gi dngos po rnams kyi skye ba yod par grags bzhin du gal te gzhan dag kun rdzob tu phyi nang gi dngos po rnams kyi skye ba med par sgrub na /
de nyid kyis 'jig rten la grags pa dang 'gal ba'i gnod par 'gyur ro / /
des na gnas brtan blo brtan gyis smras pa'i 'gal ba'i skabs med do / /
yang na kho bos kun rdzob tu yang dngos po rnams gzhan las skye ba med do zhes khas ma blangs te /
gang gi tshe kho bos de skad khas ma blangs pa la 'gal ba ci yang med do / /
'o na khyod kyis ji skad khas blangs she na /
grub pa'i mtha' las /
rten cing 'byung ba gang yin pa / /
de ni re zhig de nyid min / /
de las gzhan pa'ang ma yin te / /
de phyir chad min rtag ma yin / /
zhes gsungs pa bzhin khas blangs pas kho bo'i gtan tshigs de la 'gal ba'i skabs med do / /
de lta bas na gnas brtan blo brtan grub pa'i mtha' la te por zhugs par snang ngo / /
ci ste gzhan yin pa'i phyir zhes bya ba de gtan tshigs su mi rung ste /
dam bcas pa'i don gyi phyogs gcig yin pa'i phyir /
dper na sgra rtag ste sgra yin pa'i phyir ro zhes bya ba bzhin no zhe na zhes bya ba 'di ni skye bar smra ba dag rigs pa can gyi sgyu thabs kyis 'grel par byed pa'i gtan tshigs gzhan nyid ces bya ba de ma grub pa nyid du brjod pa yin no / /
de la ci ste zhes bya ba'i sgra ni gal te skye bar smra ba dag rigs pa can gyi sgyu thabs kyis 'grel par byed pa'i gtan tshigs gzhan nyid ces bya ba de ma grub pa nyid du brjod pa'i tshad ma 'di lta bu byed na zhes dogs pa bsu ba'i don yin no / /
'dir gzhan yin pa'i phyir zhes bya ba de zhes bya ba 'di ni chos can te /
dbu ma pas don dam par nang gi skye mched rnams de dag gi rkyen gzhan dag las skye ba med de gzhan yin pa'i phyir zhes smras pa dang /
don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te /
gzhan yin pa'i phyir zhes smras pa'i gtan tshigs de'o / /
gtan tshigs su mi rung ste zhes bya ba 'di ni bsgrub par bya ba chos te /
dbu ma pas gzhan yin pa'i phyir zhes smras pa'i gtan tshigs de dag gi rkyen gzhan dag las skye ba med de zhes bya ba dang /
gzhan dag rkyen ma yin par nges te zhes bya ba'i gtan tshigs su mi rung ste zhes rjes su dpag pa'o / /
dam bcas pa'i don gyi phyogs gcig yin pa'i phyir zhes bya ba 'di ni phyogs kyi chos te /
dam bcas pa'i don gyi phyogs gcig ces bya ba la /
dam bcas pa zhes bya ba ni dbu ma pas nang gi skye mched rnams de dag gi rkyen gzhan dag las skye ba med de zhes dam bcas pa dang /
gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te zhes dam bcas pa'o / /
de'i don gyi phyogs gcig ces bya ba ni de dag gi rkyen gzhan dag ces bya ba dang /
gzhan dag rkyen ma yin pa zhes bya ba gzhan du gyur pa'i don de'i phyogs gcig ni gzhan yin pa'i phyir zhes bya ba de yin te /
de dag gi rkyen gzhan dag las skye ba med de zhes pa'i don gyi phyogs gcig kyang gzhan yin pa'i phyir zhes bya ba yin la /
gzhan dag rkyen ma yin par nges te zhes bya ba'i don gyi phyogs gcig kyang gzhan yin pa'i phyir ro / /
dper na sgra rtag ste sgra yin pa'i phyir ro zhes bya ba bzhin no zhes bya ba 'di ni dpe ste /
'di la rigs pa'i bstan bcos la dam bcas pa'i don gyi tshogs gcig gtan tshigs su mi rung ba rnam pa gsum rnam par 'jog ste /
dper na sgra rtag ste sgra yin pa'i phyir ro zhes bya ba de'i chos can gyi dam pa'i don gyi phyogs gcig yin te /
'di ltar sgra nyid chos can phyogs su byas la sgra nyid de sgrub pa'i chos su yang byas pas de'i phyir de yang gtan tshigs su mi rung ngo / /
dper na sgra rtag ste rtag pa'i phyir ro zhes bya ba de ni bsgrub par bya ba'i don gyi phyogs gcig yin te /
'di ltar rtag pa nyid bsgrub par bya ba phyogs su byas la /
rtag pa nyid de sgrub pa'i chos su yang byas pas de'i phyir de yang gtan tshigs su mi rung ngo / /
dper na sgra rtag ste sgra rtag pa'i phyir ro zhes bya ba de ni chos dang chos can bsdus pa'i phyogs kyi don gyi phyogs gcig yin te /
'di ltar sgra rtag pa zhes bya ba chos dang chos can bsdus pa'i phyogs su byas la /
sgra rtag pa zhes bya ba chos dang chos can bsdus pa'i phyogs de nyid de sgrub pa'i chos su yang byas pas de'i phyir de yang gtan tshigs su mi rung ngo / /
dpe de dang 'dra bar 'dir dbu ma pa khyod kyi gtan tshigs de dag gi rkyen gzhan dag las skye ba med de gzhan yin pa'i phyir zhes bya ba dang /
gzhan dag rkyen ma yin par nges te gzhan yin pa'i phyir zhes bya ba de yang dam bcas pa'i don gyi phyogs gcig yin pa'i phyir gtan tshigs su mi rung ngo zhe na zhes bya ba ni skye bar smra ba dag rigs pa can gyi sgyu thabs kyis 'grel par byed pa'i gtan tshigs gzhan nyid ces bya ba de ma grub pa nyid du brjod cing de skad ces zer na'o / /
de skad zer ba de'i lan du 'dir 'grel pa byed pas /
de ni bzang po ma yin te /
snyan tshig gi sgra ni mi rtag ste /
sgra yin pa'i phyir /
dper na rnga bo che'i sgra bzhin no zhes bya bas dam bcas pa'i don gyi phyogs gcig gtan tshigs nyid du grub pa mthong bas gtan tshigs ma nges pa nyid do zhes bya ba smras te /
'dis ni skye bar smra ba dag rigs pa can gyi sgyu thabs kyis 'grel bar byed pa'i gtan tshigs gzhan nyid ces bya ba de ma grub pa nyid du brjod pa de ni de lta ma yin no zhes bya bar ston to / /
de la de ni bzang po ma yin te zhes bya ba ni skye bar smra ba dag rigs pa can gyi sgyu thabs kyis dbu ma pa'i gtan tshigs gzhan nyid ces bya ba de dam bcas pa'i don gyi phyogs gcig yin pa'i phyir ma grub pa nyid do zhes zer ba de ni bzang po ma yin te /
'di ltar sbyor ba'i tshig 'di la mtshan nyid de lta bu med do zhes bya ba'i tha tshig go / /
de nyid bstan pa'i phyir /
snyan tshig gi sgra mi rtag ste /
sgra yin pa'i phyir ro / /
dper na rnga bo che'i sgra bzhin no zhes bya bas zhes bya ba smras te /
'dis ni khyad par can phyogs su byas pa la spyi phyogs kyi chos yin pa'i dpe bstan to / /
'dir snyan tshig gi sgra zhes bya ba 'di ni chos can yin la /
mi rtag ste zhes bya ba 'di ni bsgrub par bya ba chos yin /
sgra yin pa'i phyir zhes bya ba 'di ni sgrub pa'i chos yin /
dper na rnga bo che'i sgra bzhin no zhes bya ba 'di ni dpe yin par sbyar ro / /
de la snyan tshig gi sgra zhes bya ba ni mu stegs dpyod pa can gyi rig byed rnam pa bzhi'o / /
nges brjod kyi rig byed dang /
mchod sbyin gyi rig byed dang /
snyan tshig gi rig byed dang /
srid srung gi rig byed ces bya ba dag las snyan tshig gi rig byed ces bya ba'i sgra ste /
yi ge'i bdag nyid do / /
snyan tshig gi sgra zhes bya ba de khyad par can de la bsgrub par bya ba chos mi rtag pa dang /
sgrub pa'i chos sgra spyi yin pa'i phyir zhes bya ba de gnyis yod pas chos can no / /
mi rtag ste zhes bya ba ni snyan tshig gi sgra khyad par can de mi rtag par bsgrub par bya ba ste de mi rtag par rjes su dpag pa yin no / /
sgra yin pa'i phyir zhes bya ba ni spyi phyogs kyi chos yin par bstan pa ste /
snyan tshig gi sgra khyad par can de ci'i phyir mi rtag ce na /
sgra spyi yin pa'i phyir de yang mi rtag go zhes bstan pa yin no / /
dper na rnga bo che'i sgra bzhin no zhes bya ba ni dper na rnga bo che'i sgra zhes bya ba khyad par can de ni mi rtag ste /
sgra spyi yin pa'i phyir ro zhes bya ba dang 'dra bar snyan tshig gi sgra khyad par can de yang mi rtag ste /
sgra spyi yin pa'i phyir ro zhes bya bar sbyar te /
dper na 'di ni shing yin te shing sha pa yin pa'i phyir ro zhes bya ba bzhin no / /
'di skad bstan te /
dper na sbyor ba'i tshig 'di la snyan tshig gi sgra khyad par can phyogs su byas pa la /
sgra spyi phyogs kyi chos yin par bstan pas de dam bcas pa'i don gyi phyogs gcig yin yang gtan tshigs su mi rung ngo / /
de bzhin du 'dir yang gzhan gyis yongs su brtags pa'i rkyen mer mer po dang nur nur po la sogs pa gzhan khyad par can dag phyogs su byas pa la /
gzhan spyi phyogs kyi chos yin par bstan pas de dam bcas pa'i don gyi phyogs gcig yin yang gtan tshigs su rung ngo zhes bya bar sbyar ro / /
de nyid bstan pa'i phyir /
dam bcas pa'i don gyi phyogs gcig gtan tshigs nyid du grub pa mthong bas zhes bya ba smras te /
'dis ni khyad par can phyogs su byas pa la spyi phyogs kyi chos yin pa'i don bstan to / /
de la dam bcas pa zhes bya ba'i khyad par can yin te /
dper na snyan tshig gi sgra dang /
rnga bo che'i sgra khyad par can mi rtag par dam bcas pa dang 'dra bar 'dir yang nang gi skye mched rnams de dag gi rkyen gzhan khyad par can dag las skye ba med do zhes bya ba dang /
gzhan brjod par 'dod pa mig la sogs pa nang gi skye mched 'grub par byed pa khyad par can dag rkyen ma yin par nges te zhes dam bcas pa yin no / /
de'i don gyi phyogs gcig ces bya ba ni spyi yin te /
dper na sgra spyi yin pa'i phyir zhes bya ba dang 'dra bar 'dir yang gzhan spyi yin pa'i phyir zhes bstan pa yin no / /
gtan tshigs nyid du grub pa mthong bas zhes bya ba ni dam bcas pa'i don gyi phyogs gcig ces bya ba khyad par can phyogs su byas pa la /
spyi phyogs kyi chos yin par bstan pa de bsgrub par bya ba dang dpe gnyi ga la gtan tshigs nyid du 'grub pa mthong bas so / /
gtan tshigs ma nges pa nyid do zhes bya ba ni skye bar smra ba dag gi gtan tshigs dam bcas pa'i don gyi phyogs gcig yin pa'i phyir /
dper na sgra rtag ste sgra yin pa'i phyir ro zhes bya ba bzhin no zhes zer ba de ma nges pa nyid de /
'di ltar dper na sgra rtag ste sgra yin pa'i phyir ro zhes bya ba lta bu khyad par can phyogs su ma byas la /
spyi phyogs kyi chos yin par ma bstan pa ni dam bcas pa'i don gyi phyogs gcig yin yang gtan tshigs su mi rung la /
dper na snyan tshig gi sgra mi rtag ste sgra yin pa'i phyir ro / /
dper na rnga bo che'i sgra yin no zhes bya ba lta bu khyad par can phyogs su byas la /
spyi phyogs kyi chos yin par bstan pa ni dam bcas pa'i don gyi phyogs gcig yin yang gtan tshigs nyid du grub par mthong bas de'i phyir skye bar smra ba khyod kyi gtan tshigs de ma nges pa nyid yin pas mi rung ngo / /
'di skad bstan te /
gang gi tshe spyi btang ste khyad par can phyogs su byed pa de'i tshe na chos dang chos can rung bar 'gyur bas de'i phyir /
ci re zhig dam bcas pa'i don gyi phyogs gcig yin pa'i phyir /
dper na sgra rtag ste sgra yin pa'i phyir ro zhes bya ba bzhin no zhes bya ba de gtan tshigs su mi rung bar 'gyur ram /
'on te snyan tshig gi sgra mi rtag ste sgra yin pa'i phyir /
dper na rnga bo che'i sgra bzhin no zhes bya bas dam bcas pa'i don gyi phyogs gcig gtan tshigs nyid du grub pa mthong ba de gnyis gang yin pa ma nges pas khyod kyi gtan tshigs mi rung ngo / /
bye brag pa dag las gzhan rdul phra rab dag kho na las rdul phra mo gnyis la sogs pa'i rim gyis sa dang chu dang me dang rlung gi rnam grangs cha shas can gyi rdzas skye ba 'grub pa mngon par 'dod pa dag phyir zlog par byed de /
gzhan yin pa'i phyir zhes bya ba gtan tshigs kyi don yon tan yin par rtog na ni rang la ma grub pa'i don nyid do / /
de las gzhan pa'i don yin par rtog na ni grags pa'i gnod par 'gyur ro zhes bya bas ni mu stegs bye brag pa dag /
'grel pa byed pa'i gtan tshigs gzhan nyid ces bya ba de la /
rang la ma grub pa'i don nyid dang /
'jig rten la grags pa dang 'gal ba'i gnod pa yod do zhes gtan tshigs kyi skyon rjod par byed par ston to / /
'di la gal te dgag pa 'dis dngos po rnams gzhan las skye bar smra ba dag ma lus par bkag pa yin na 'di ci'i phyir bye brag pa dag dgag pa dmigs kyis ston par byed ce na /
gang gi phyir de ltar bskyed par bya ba dang /
skyed pa nyid brtag pa bya bas nang gi dngos po rnams de dag gi rten gzhan dag las skye ba med par bkag pa na /
phyi rol gyi dngos po rnams kyang de dag gi rkyen gzhan dag las skye ba med pa kho nar bkag pa yin mod kyi /
'on kyang mi mkhas pa kha cig 'di snyam du /
nang gi dngos po rnams kyi skye ba bkag gi /
phyi rol gyi dngos po rnams kyi skye ba ni ma bkag pas de'i phyir phyi rol gyi dngos po rnams kyi skye ba yod par gyur na /
nang gi dngos po rnams kyi skye ba la yang dngos po med do snyam du sems par 'gyur bas de'i phyir phyi rol gyi dngos po rnams kyi skye ba dgag pa'i phyir dang /
skye bo las dang po pa rnams kyi blo la phan gdags pa'i phyir bye brag pa dag dgag pa 'di dmigs kyis bstan par bya'o / /
bye brag pa dag ces bya ba ni mu stegs gzegs zan gyi slob ma mu stegs bye brag pa zhes bya ba dag go / /
las zhes bya ba'i sgra ni nges par gzung ba'i don to / /
bye brag pa dag kho na las yin gyi gzhan las ni ma yin te /
bye brag pa dag ni blun pa nyid kyis de ltar phyi rol gyi dngos po rnams kyi skye ba dgag pa byas kyang khong du mi chud pa'i phyir ro / /
gzhan rdul phra rab dag kho na las gzhan zhes bya ba ni bye brag pa dag rgyu rkyen gzhan rdul phra rab kho na las 'bras bu sa dang chu dang me dang rlung gi rnam grangs kyi cha shas can gyi rdzas skye ba 'grub pa mngon par 'dod pa'o / /
rdul phra rab dag ces bya ba ni rdul shin tu phra rab dag ste /
gang la de'i pha rol na phra rab gzhan med pa de ni rdul phra rab dag ces bya'o / /
kho na las zhes bya ba'i sgra 'di yang nges par gzung ba ste /
gzhan rdul phra rab dag kho na las yin gyi bdag las ni ma yin no zhes bya ba'i tha tshig go / /
de'i phyir rab tu 'jig pa chen po'i dus kyi tshes la sogs pa 'byung ba chen po'i rdul phra rab gzhan so so nas mched pa kho na dag las so / /
rdul phra mo gnyis la sogs pa'i rim gyis sa dang chu dang me dang rlung gi rnam grangs cha shas tsam gyi rdzas skye ba 'grub pa mngon par 'dod pa dag ces bya ba ni bye brag pa dag las gzhan rdul phra rab dag kho na las rdul phra mo gnyis la sogs pa'i rim gyis sa dang chu dang me dang rlung gi rnam grangs cha shas can gyi rdzas skye ba 'grub par mngon par 'dod pa de dag ste /
de la rdul phra mo gnyis la sogs pa'i rim gyis zhes bya ba ni de dag gi gzhung las 'jig rten chags pa'i dus kyi tshe dang dbang phyug gis mngon par 'dod pa dang /
sems can de dag gi las yongs su smin pas des na chos dang chos ma yin pa'i dbang gis bdas pas sa la sogs pa'i rdul phra rab de dag las dang po kho nar rdul phra rab gnyis sbyor bar byed de /
de ni rdul phra mo gnyis kyi rdzas zhes bya'o / /
de'i 'og tu rdul phra mo gnyis kyi rdzas de la rdul phra rab gsum pa sbyor bar byed de /
de ni rdul phra mo gnyis kyi rdul phra mo zhes bya'o / /
de'i 'og tu rdul phra mo gnyis kyi rdul phra mo de'i rim gyis se gol gtogs pa tsam gyis sa dang chu dang me dang rlung gi rnam grangs cha shas can gyi rdzas /
skye ba grub pa mngon par 'dod /
ces grags pa'i rim gyis so / /
sa dang chu dang me dang rlung gi rnam grangs cha shas can gyi rdzas zhes bya ba la cha shas can gyi rdzas gang las dang chu dang me dang rlung gi ming gi rnam grangs yod pa de ni sa dang chu dang me dang rlung gi rnam grangs cha shas can gyi rdzas zhes bya'o / /
rnam grangs zhes bya ba ni ming ste /
sa dang chu dang me dang rlung zhes bya ba'i ming gi rnam grangs so / /
cha shas can gyi rdzas zhes bya ba ni rdzas sa dang chu dang me dang rlung gang la cha shas rdul phra rab dag yod pa de ni de'i cha shas can gyi rdzas zhes bya'o / /
rdzas de skye ba zhes bya ba ni sa dang chu dang me dang rlung gi rnam grangs cha shas can gyi rdzas skye ba'o / /
skye ba de 'grub pa zhes bya ba ni sa dang chu dang me dang rlung gi rnam grangs cha shas can gyi rdzas skye ba 'grub pa'o / /
rdzas skye ba'i grub pa de dag mngon par 'dod pa dag ces bya ba ni bye brag pa gang dag sa dang chu dang me dang rlung gi rnam grangs cha shas can gyi rdzas skye ba 'grub pa de dag mngon sum du bya bar 'dod pa de dag ni rdzas skye bar 'grub pa mngon par 'dod pa dag go / /
'di skad bstan te /
mu stegs bye brag pa dag gi gzhung las /
'jig rten 'jig cing stongs pa'i tshe na sa dang chu dang me dang rlung gi rdul phra rab de dag phyogs cha med pa'i tshul gyis so so na rtag par 'dug go / /
de'i 'og tu 'jig rten 'chags pa'i tshe na dbang phyug chen po la 'jig rten sprul 'dod pa'i 'dod pa skye'o / /
de'i 'og tu sems can de dag gi las yongs su smin pas des na chos dang chos ma yin pa'i dbang gis bdas pas /
sa la sogs pa'i rdul phra rab de dag las dang po kho nar rlung gi rdul phra rab gnyis sbyor bar byed de /
de ni rlung gi rdul phra mo gnyis kyi rdzas zhes bya'o / /
de'i 'og tu rlung gi rdul phra mo gnyis kyi rdzas de la rlung gi rdul phra rab gsum pa sbyor bar byed de de ni rlung gi rdul phra mo gnyis kyi rdul phra mo zhes bya'o / /
de'i 'og tu rlung gi rdul phra mo gnyis kyi rdul phra mo de'i rim gyis se gol gtogs pa tsam gyis rlung gi rdul phra rab dag 'bras bu'i rdzas rtsom par byed de /
des na dang po kho nar rlung gi phung po chen po yang dang yang du shin tu g.yo zhing 'dug go / /
de bzhin du rdul phra rab gnyis sbyor bar byed de /
de ni chu'i rdul phra mo gnyis kyi rdzas zhes bya'o / /
de'i 'og tu chu'i rdul phra mo gnyis kyi rdzas de la chu'i rdul phra rab gsum pa sbyor bar byed de /
de ni chu'i rdul phra mo gnyis kyi rdul phra mo zhes bya'o / /
de'i 'og tu chu'i rdul phra mo gnyis kyi rdul phra mo de'i rim gyis se gol gtogs pa tsam gyis chu'i rdul phra rab dag 'bras bu'i rdzas rtsom par byed do / /
des na de'i 'og tu rlung gi phung po chen po yang dang yang du shin tu g.yo zhing 'dug pa de'i steng du chu'i phung po chen po yang dang yang du shin tu 'khyil zhing 'dug go / /
de bzhin du sa'i rdul phra rab gnyis pa sbyor bar byed de /
de ni sa'i rdul phra mo gnyis kyi rdzas zhes bya'o / /
de'i 'og tu sa'i rdul phra mo gnyis kyi rdzas de la sa'i rdul phra rab gsum sbyor bar byed do /
de ni sa'i rdul phra mo gnyis kyi rdul phra mo zhes bya'o / /
de'i 'og tu sa'i rdul phra mo gnyis kyi rdul phra mo de'i rim gyis se gol gtogs pa tsam gyis sa'i rdul phra rab dag 'bras bu'i rdzas rtsom par byed de /
des na de'i 'og tu chu'i phung po chen po yang dang yang du shin tu 'khyil zhing 'dug pa de'i steng du sa'i dkyil 'khor chen po shin tu mkhregs shing lhun gcig tu gyur pa chags shing 'dug go / /
de bzhin du me'i rdul phra mo gnyis sbyor bar byed de /
de ni me'i rdul phra mo gnyis kyi rdzas zhes bya'o / /
de'i 'og tu me'i rdul phra mo gnyis kyi rdzas de la me'i rdul phra rab gsum pa sbyor bar byed de /
de ni me'i rdul phra mo gnyis kyi rdul phra mo zhes bya'o / /
de'i 'og tu me'i rdul phra mo gnyis kyi rdul phra mo de'i rim gyis se gol gtogs pa tsam gyis me'i rdul phra rab dag 'bras bu'i rdzas rtsom par byed de /
de nas de'i 'og tu sa'i dkyil 'khor chen po shin tu mkhregs shing lhun gcig tu gyur pa de'i steng du me'i phung po chen po 'bar ba rab tu 'bar ba kun du rab tu 'bar ba me lce gcig tu gyur cing sreg par 'dug par 'gyur ro / /
me'i phung po chen po'i nang du dbang phyug gi mngon par 'dod pas tshangs pa'i sgo nga chen po gsal zhing 'bar ba 'dug par 'gyur ro / /
tshangs pa'i sgo nga chen po gsal zhing 'bar ba de smin cing 'phrugs pa'i nang nas /
'jig rten thams cad kyi mes po tshangs pa zhes bya ba gdong bzhi pa la ral pa can pad+ma'i skye gnas nas byung ba pad+ma'i stan la 'dug pa 'byung bar 'gyur te /
'jig rten thams cad kyi mes po tshangs pa des skye dgu thams cad byas nas /
'jig rten 'chags shing gnas par 'gyur ro zhes bya ba de ltar 'dod ces grag go / /
gal te rdul phra rab dag ji skad smos pa'i rim pa des sa la sogs pa cha shas can gyi rdzas kyi rtsom pa nyid yin pa 'di ji ltar nges par shes par bya zhe na /
'di ltar me gyen du 'bar ba dang /
rlung thad kar 'gro ba dang /
rdul phra rab dang /
yid dag ni ma mthong bas byed du bcug pa na bskal pa dang po'i las byed pa yin pas me gyen du 'bar ba dang /
rlung thad kar 'gro ba la sogs pa gang yin pa 'di ni chos dang chos ma yin pa'i mthu yin no / /
phyir zlog par byed de zhes bya ba ni de ltar bye brag pa de dag dbu ma pa la phyir rgol ba nyid du gnas par byed pa ste /
sngar bstan ma thag pa'i sgrub pa de nyid la gnas par byed ces bya ba'i tha tshig go / /
ji ltar phyir zlog par byed ce na /
de'i phyir gzhan yin pa'i phyir zhes bya ba gtan tshigs kyi don yon tan yin par rtog na ni rang la ma grub pa'i don nyid do / /
de las gzhan pa'i don yin par rtog na ni grags pa'i gnod par 'gyur ro zhes bya ba smras te /
gzhan yin pa'i phyir zhes bya ba ni dbu ma pa'i sbyor ba'i tshig las don dam par nang gi skye mched rnams de dag gi rkyen gzhan dag la skye ba med de /
gzhan yin pa'i phyir zhes bya ba dang /
don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te /
gzhan ma yin pa'i phyir zhes smras pa gang yin pa ste /
dbu ma pa'i gtan tshigs kyi don gzhan yin pa'i phyir zhes bya ba de'o / /
gtan tshigs kyi don zhes bya ba yang dbu ma pa'i gtan tshigs kyi don te gzhan yin pa'i phyir zhes bya ba de nyid do / /
yon tan yin par rtog na ni zhes bya ba ni dbu ma pa'i gtan tshigs kyi don gzhan yin pa'i phyir zhes bya ba de bye brag pa'i grub pa'i mtha' las tshig gi don drug byung ba las /
yon tan zhes bya ba'i nang nas gzhan zhes bya ba de yin par rtog na ni rang la ma grub pa'i don nyid yin pas mi rung ngo zhes bya bar sbyar ro / /
de la bye brag pa'i grub pa'i mtha' las 'byung ba'i tshig gi don drug gang zhe na /
rdzas dang /
yon tan dang /
las dang /
spyi dang /
bye brag dang /
'du ba'o / /
de la rdzas gang zhe na /
rnam pa dgu ste /
sa dang /
chu dang /
me dang /
rlung dang /
nam mkha' dang /
dus dang /
phyogs dang /
bdag dang /
yid do / /
yon tan gang zhe na /
rnam pa nyi shu rtsa bzhi ste /
gzugs dang /
dri dang /
ro dang /
reg pa dang /
grangs dang /
bong tshod dang /
so so ba dang /
phrad pa dang /
bye ba dang /
gzhan dang /
gzhan ma yin pa dang /
mig gi blo dang /
rna ba'i blo dang /
sna'i blo dang /
lce'i blo dang /
lus kyi blo dang /
bde ba dang /
sdug bsngal ba dang /
'dod pa dang /
sdang ba dang /
chos dang /
chos ma yin pa dang /
byas pa'i shugs dang /
'bad pa'o / /
las gang zhe na /
rnam pa lnga ste /
'degs pa dang /
'jog pa dang /
bskum pa dang /
brkyang ba dang /
'gro ba'o / /
spyi gang zhe na /
yod pa ste spyi chen po dang /
nyi tshe'i spyi'o / /
bye brag gang zhe na /
de las bye brag tu dbye ba'o / /
'du ba gang zhe na /
'di dang 'dir 'du ba'o / /
de ltar bye brag pa'i tshig gi don drug po de dag las /
yon tan nyi shu rtsa bzhi'i nang nas /
gzhan zhes bya ba de dang ldan na ni rdul phra rab de dag kyang gzhan zhes brjod pa yin la /
gzhan de dang mi ldan na ni rdul phra rab de dag kyang gzhan ma yin pa zhes brjod pa yin pas /
'dir dbu ma pa khyod kyi gtan tshigs gzhan yin pa'i phyir zhes bya ba de yang bye brag pa'i tshig gi don drug po de dag las yon tan nyi shu rtsa bzhi'i nang nas gzhan zhes bya ba de dang ldan pas nang gi skye mched rnams de dag gi rkyen gzhan dag las skye ba med pa dang /
gzhan brjod par 'dod pa mig la sogs pa'i nang gi skye mched 'grub par byed pa dag rkyen ma yin par nges te zhes bya bar rtog gam zhes zer ro / /
rang la ma grub pa'i don nyid do zhes bya ba ni de ltar khyod kyi gtan tshigs kyi don gzhan yin pa'i phyir zhes bya ba de kho bo cag gi grub pa'i mtha' las byung ba'i tshig gi don drug po de dag las yon tan nyi shu rtsa bzhi'i nang nas gzhan zhes bya ba de dang ldan pas khyod nang gi skye mched rnams de dag gi rkyen gzhan dag las skye ba med pa dang /
gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges par rtog na /
de lta na nged kyi grub pa'i mtha' las 'byung ba'i gzhan des khyod rang la ma grub pa'i don nyid yin pas /
de'i phyir khyod kyi gtan tshigs de gang yang rung ba la ma grub pa nyid yin pas mi rung ngo / /
de las gzhan pa'i don yin par rtog na ni zhes bya ba ni /
'on te dbu ma pa'i gtan tshigs kyi don gzhan yin pa'i phyir zhes bya ba de dag bye brag pa'i grub pa'i mtha' las tshig gi don drug 'byung ba'i nang nas yon tan zhes bya ba de las gzhan pa'i don yin par rtog na ni 'jig rten la grags pa dang 'gal ba'i gnod par 'gyur bas mi rung ngo zhes bya bar sbyar ro / /
de la bye brag pa'i grub pa'i mtha' las gzhan pa'i don yin par rtog na ni 'bras bu nang gi skye mched rnams kyi rkyen gzhan mer mer po dang nur nur po la sogs pa dang /
'bras bu myu gu la sogs pa phyi rol gyi skye mched rnams kyi rkyen gzhan sa bon la sogs pa de dag gzhan yin pa'i phyir 'bras bu yang de dag gi rkyen gzhan dag las skye ba med pa dang /
rkyen gzhan dag kyang rkyen ma yin par rtog pa'o / /
grags pa'i gnod par 'gyur ro zhes bya ba ni de ltar khyod kyi gtan tshigs kyi don gzhan yin pa'i phyir zhes bya ba de /
'bras bu rnams rkyen las gzhan yin pa'i phyir de dag gi rkyen gzhan dag las skye ba med pa dang /
rkyen rnams kyang 'bras bu las gzhan yin pa'i phyir rkyen ma yin par rtog na /
de lta na 'jig rten na ba lang rdzi'i chung ma yan chad la yang 'bras bu rnams de dag gi rkyen gzhan dag las skye ba dang /
rkyen gzhan dag 'bras bu'i rkyen gzhan yin par grags pa dang 'gal ba'i gnod par 'gyur bas de'i phyir /
khyod kyi gtan tshigs de la 'jig rten la grags pa dang 'gal ba'i gnod pa yod pas mi rung ngo zhe'o zhes bya ba ni bye brag pa dag las gzhan rdul phra rab dag kho na las /
rdul phra mo gnyis la sogs pa'i rim gyis sa dang chu dang me dang rlung gi rnam grangs cha shas can gyi rdzas skye ba 'grub pa mngon par 'dod pa dag de skad ces zer zhing /
dbu ma pa la phyir rgol ba nyid du gnas pa zlog par byed na'o / /
de skad ces zer ba de'i lan du 'dir 'grel pa byed pas /
de ni bzang po ma yin te /
gzhan gyi blo'i rgyu spyi'i chos grub pa kho na ste /
gtan tshigs nyid spyir brjod pa'i phyir dang /
de yon tan nyid dam gzhan nyid yin par sems pa yang gzhan yin pa'i phyir ro / /
grags pa'i gnod par yang mi 'gyur te /
dam bcas pa khyad par can yin pa'i phyir ro / /
don dam par sa'i rdul phra rab dag sa zhes bya ba'i rdzas rtsom par byed pa ma yin te /
rdul phra rab yin pa'i phyir /
dper na me'i rdul phra rab dag bzhin no / /
de bzhin du me'i rdul phra rab dag kyang me'i rdzas rtsom par byed pa ma yin te zhes bya ba la sogs pa yang brjod par bya'o zhes bya ba smras te /
'dir ni sngar bye brag pa dag na re /
dbu ma pa'i gtan tshigs kyi don gzhan yin pa'i phyir zhes bya ba de yon tan yin par rtog na ni rang la ma grub pa'i don nyid do / /
de las gzhan pa'i don yin par rtog na ni grags pa'i gnod par 'gyur ro zhes zer ba de bzang po ma yin te /
sun 'byin pa ltar snang ba yin no zhes ston to / /
de la de ni bzang po ma yin te zhes bya ba ni bye brag pa ji skad smras pa de ni sun 'byin pa ma yin te /
sun 'byin pa ltar snang ba yin no zhes bya ba'i tha tshig go / /
sun 'byin pa ltar snang ba nyid yin par bstan pa'i phyir gzhan gyi blo'i rgyu spyi'i chos grub pa kho na ste zhes bya ba la sogs pa smras so / /
de la gzhan gyi blo'i rgyu zhes bya ba ni gzhan nyid yin par shes pa'i blo skye ba'i rgyu dang rgyu mtshan dang byed rgyu ni gzhan gyi blo'i rgyu ste /
'di lta ste /
skye mched rnams dang de dag gi rkyen rnams so / /
de dag gi spyi zhes bya ba ni chos te /
gzhan gyi blo'i rgyu skye mched rnams dang de dag gi rkyen rnams kyi spyi'o / /
spyi de'i chos zhes bya ba ni spyi'i tshogs de'i chos gang yin pa ste /
'di lta ste /
skye mched rnams las kyang rkyen rnams gzhan nyid yin la /
rkyen rnams las kyang skye mched rnams gzhan nyid yin pa'o / /
spyi de'i chos grub pa kho na ste zhes bya ba ni skye mched de yang rkyen de dag gi gzhan nyid kho na yin la /
rkyen de dag kyang skye mched de'i gzhan nyid kho na yin pas de'i phyir spyi de'i chos grub pa kho na yin no / /
gzhan gyi blo'i rgyu spyi'i chos grub pa kho na ste zhes bya ba 'di ni phyogs yin no / /
ji ltar na gzhan gyi blo'i rgyu spyi'i chos de grub pa kho na yin zhe na /
de'i phyir gtan tshigs nyid spyir brjod pa'i phyir zhes bya ba smras te /
'di ni phyogs kyi chos yin no / /
de la gtan tshigs nyid ces bya ba ni dbu ma pa'i gtan tshigs gzhan yin pa'i phyir zhes bya ba'o / /
spyir brjod pa'i phyir zhes bya ba ni bye brag pa'i grub pa'i mtha' las 'byung ba'i yon tan yin no zhe 'am /
de las gzhan pa'i don yin no zhes bya bar bye brag tu khas ma blangs par bdag nyid ces bya ba spyi thun mong gang yin pa de gtan tshigs nyid du brjod pa'i phyir /
gzhan gyi blo'i rgyu spyi'i chos grub pa kho na yin pas gzhan nyid ces bya ba'i don dbu ma pa rang la ma grub pa'i don nyid ma yin pas /
khyed bye brag pa na re /
gtan tshigs kyi don yon tan yin par rtog na ni rang la ma grub pa'i don nyid do zhes zer ba de ni sun 'byin pa ltar snang ba yin no zhes bya bar gnas so / /
de yon tan nyid dam gzhan nyid yin par sems pa yang sems pa gzhan yin pa'i phyir ro zhes bya ba ni sngar bye brag pa khyed na re /
gzhan yin pa'i phyir zhes bya ba'i gtan tshigs kyi don te /
bye brag pa'i grub pa'i mtha' las 'byung ba'i yon tan yin par rtog gam /
de las gzhan pa'i don yin par rtog ces khyed de ltar sems pa de ni bsam pa gzhan yin pa'i phyir gnas skabs 'dir dngos po rnams gzhan las skye ba med pa'i gtan tshigs kyi mtshan nyid bsam pa 'di la mi dgos so zhes bya ba'i tha tshig go / /
grags pa'i gnod par mi 'gyur te / /
zhes bya ba ni /
sngar bye brag pa dag na re gzhan yin pa'i phyir zhes bya ba'i gtan tshigs kyi don yon tan las gzhan pa'i don yin par rtog na ni grags pa'i gnod par 'gyur ro zhes zer ba de grags pa'i gnod par yang mi 'gyur te zhes dam 'cha' zhing de sun 'byin pa ltar snang ba yin no zhes bsgrub pa ste /
de yang phyogs yin no / /
ji ltar na grags pa'i gnod par yang mi 'gyur zhe na /
de'i phyir dam bcas pa khyad par can yin pa'i phyir zhes bya ba smras te /
'di ni phyogs kyi chos yin no / /
de la dam bcas pa khyad par can yin pa'i phyir zhes bya ba ni gang gi phyir don dam par skye mched rnams gzhan las skye ba med do zhes smras pa gang yin pa des kun rdzob tu yang skye mched rnams gzhan las skye ba med do zhes zlog par mi byed pa de'i phyir grags pa'i gnod par 'gyur ba'i skabs med do / /
da ni sngar gzhan dag 'di snyam du phyi rol gyi dngos po rnams kyi skye ba ma bkag pa des na nang gi dngos po rnams kyi skye ba yang gnod pa med do snyam du sems pa gang yin pa de dag gi phyir /
bye brag pa dag las gzhan rdul phra rab dag kho na las rdul phra mo gnyis la sogs pa'i rim gyis /
sa dang chu dang me dang rlung gi rnam grangs cha shas can gyi rdzas skye ba 'grub par mngon par 'dod pa ji skad smos pa dag dgag par bya ste /
de'i phyir don dam par sa'i rdul phra rab dag sa zhes bya ba'i rdzas rtsom par byed pa ma yin te rdul phra rab yin pa'i phyir /
dper na me'i rdul phra rab dag bzhin no zhes bya ba la sogs pa smras so / /
don dam par zhes bya ba ni sngar gzhan ma yin pa ni 'dir thams cad don dam par bkag ste /
nges par gzung ba'i phyir ro / /
gzhan du yang mi 'gal te /
khyad par gyi gzhi'i khyad par ji skad bstan pa la 'gal ba med pa'i phyir dang /
mdzad pa pos bstan pa nyid kyis bzhed pa mchog yin pa'i phyir ro zhes zer ro zhes smras pas /
'dir rdul phra rab dag pa la sogs pa'i rdzas rtsom par byed pa ma yin par dgag pa yang don dam par dgag go zhes bya bar sbyar ro / /
de la don dam par zhes bya ba ni don dam par rdul phra rab dag sa la sogs pa'i rdzas rtsom par byed pa rdzas dang dngos po dang gzhi'i sgo nas dgag pa ste /
de yang kun rdzob kyi bden pa la gnas nas don dam pa'i yul la dgag par bya ba yin gyi /
don dam pa nyid du ni brjod pa med pa'i phyir dgag pa'i tha snyad kyang med do / /
de la sa'i rdul phra rab dag ces bya ba 'di ni chos can yin te /
'di dag la bsgrub par bya ba chos zhes bya ba'i rdzas rtsom par byed pa ma yin te zhes bya ba dang /
sgrub pa'i chos rdul phra rab yin pa'i phyir zhes bya ba de gnyis yod pa'i phyir chos can zhes bya'o / /
sa zhes bya ba'i rdzas rtsom par byed pa ma yin te zhes bya ba 'di ni bsgrub par bya ba chos yin te /
sa'i rdul phra rab dag sa zhes bya ba'i rdzas rtsom par byed pa'i rgyu ma yin par dam bcas pa yin pa'i phyir bsgrub par bya ba chos zhes bya'o / /
sa zhes bya ba'i rdzas zhes bya ba ni bye brag pa dag gis yongs su brtags pa'i sa'i rdzas gang las zhes bya ba'i ming yod pa de ni sa zhes bya ba'i rdzas yin no / /
rtsom par byed pa ma yin te zhes bya ba ni cha shas sa'i rdul phra rab ces bya ba dag cha shas can gyi rdzas sa zhes bya ba rtsom par byed pa'i rgyu ma yin pa'o / /
rdul phra rab yin pa'i phyir zhes bya ba de ni sgrub pa'i chos yin te /
sa'i rdul phra rab khyad par can dag ci'i phyir sa zhes bya ba'i rdzas rtsom par byed pa ma yin zhe na /
rdul phra rab spyi yin pa'i phyir te /
'dir yang khyad par can phyogs su byas pa la spyi'i phyogs kyi chos su bstan pas /
dam bcas pa'i don gyi phyogs gcig gtan tshigs nyid du grub bo / /
dper na me'i rdul phra rab dag bzhin no zhes bya ba 'di ni dpe ste /
dper na me'i rdul phra rab dag la rdul phra rab dag ces bya ba spyi yod pa'i phyir /
me'i rdul phra rab dag sa zhes bya ba'i rdzas rtsom par byed pa ma yin pa bzhin du /
sa'i rdul phra rab dag la yang rdul phra rab ces bya ba'i spyi yod pa'i phyir /
sa'i rdul phra rab dag kyang sa zhes bya ba'i rdzas rtsom par byed pa ma yin no / /
'di skad bstan te /
dper na snyan tshig gi sgra mi rtag ste sgra yin pa'i phyir /
dper na rnga bo che'i sgra bzhin no zhes bya bas snyan tshig dang rnga bo che'i sgra khyad par can phyogs su byas pa la /
sgra spyi'i phyogs kyi chos yin par bstan pas de dam bcas pa'i don gyi phyogs gcig yin yang gtan tshigs su rung ba de bzhin du 'dir yang gzhan gyis yongs su brtags pa'i sa'i rdul phra rab khyad par can dag phyogs su byas pa la /
rdul phra rab spyi'i phyogs kyi chos yin par bstan pas /
de dam bcas pa'i don gyi phyogs gcig yin yang gtan tshigs su rung bar bstan to / /
de bzhin du me'i rdul phra rab dag kyang me'i rdzas rtsom par byed pa ma yin te zhes bya ba la sogs pa yang brjod par bya'o zhes bya bas ni 'di skad bstan te /
ji ltar don dam par sa'i rdul phra rab dag sa zhes bya ba'i rdzas rtsom par byed pa ma yin te /
rdul phra rab yin pa'i phyir /
dper na me'i rdul phra rab dag bzhin no zhes bstan pa de bzhin du /
don dam par chu'i rdul phra rab dag kyang chu zhes bya ba'i rdzas rtsom par byed pa ma yin te /
rdul phra rab yin pa'i phyir /
dper na rlung gi rdul phra rab dag bzhin no / /
don dam par me'i rdul phra rab dag kyang me zhes bya ba'i rdzas rtsom par byed pa ma yin te /
rdul phra rab yin pa'i phyir /
dper na chu'i rdul phra rab dag bzhin no / /
don dam par rlung gi rdul phra rab dag kyang rlung zhes bya ba'i rdzas rtsom par byed pa ma yin te /
rdul phra rab yin pa'i phyir /
dper na sa'i rdul phra rab dag bzhin no zhes brjod par bya ste /
'di la gang la rdul phra rab nyid mthong ba de la rlung gi rdzas rtsom par byed pa nyid ma mthong ste /
dper na sa'i rdul phra rab dag bzhin no zhes khyad par can phyogs su byas pa la /
spyi phyogs kyi chos yin par bstan pas nges par dam bcas pa'i don gyi phyogs gcig yin yang gtan tshigs nyid du rung bas shes par bya'o / /
de bzhin du phyi rol gyi bum pa dang snam bu dang shing rta dang myu gu la sogs pa rgyu rkyen so sor nges pa las skye ba rnams kyi dgag pa yang ci rigs par khong du chud par bya'o // //
bam po bcu gcig pa /
gzhan las skye ba spyir dgag pa 'dis gzhan gyi sde pa dag 'ba' zhig gis bkag pa kho nar ma zad kyi /
'di ltar rang gi sde pa dag gi yang bkag pa de'i phyir /
'dir chos mngon pa pa dag na re /
gzhan nyid ces bya ba gal te 'bras bu'i nus pas stong pa nyid la bya ba ni gtan tshigs kyi don ma grub pa nyid do / /
gal te des mi stong pa nyid la bya na ni dpe sgrub pa'i chos dang mi ldan par 'gyur ro zhes zer ro zhes bya ba smras te /
'dir ni dbu ma pa'i gtan tshigs gzhan nyid ces bya ba dang /
dpe bum pa dang rgyu spun la sogs pa bzhin no zhes bya ba de la nyan thos bye brag tu smra ba dag na re /
gtan tshigs kyi don ma grub pa dang /
dpe sgrub pa'i chos dang mi ldan pa yin no zhes zer ba ston to / /
de la chos mngon pa pa dag ces bya ba ni sde pa dag las grub pa'i mtha' chos mngon pa zhes bya ba yod pa de dag ni chos mngon pa pa dag ste /
de dag kyang nyan thos bye brag tu smra ba dag yin no / /
na re zhes bya ba ni nyan thos bye brag tu smra ba de dag na re /
dbu ma pa'i gtan tshigs gzhan nyid ces bya ba dang /
dpe bum pa dang rgyu spun la sogs pa bzhin no zhes bya ba de la gtan tshigs kyi don ma grub pa dang /
dpe sgrub pa'i chos dang mi ldan pa yin no zhes zer bar sbyar ro / /
gzhan nyid ces bya ba ni sngar dbu ma pas don dam par nang gi skye mched rnams de dag gi rkyen gzhan dag las skye ba med de /
gzhan yin pa'i phyir /
dper na bum pa bzhin no zhes bya ba dang /
don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes sbyor ba'i tshig rnam pa gnyis byas pas skye mched rnams rkyen gzhan dag las skye ba med pa dang /
rkyen gzhan dag skye mched rnams kyi rkyen ma yin pa'i gtan tshigs su gzhan nyid ces bya ba bstan pa gang yin pa de'o / /
nyan thos bye brag tu smra ba de dag rkyen rnams la 'bras bu'i nus pa 'di ltar tshol bar byed de /
de dag /
gcig ni 'phen pa'i las yin te / /
gnyis pa yongs su rdzogs par byed / /
ces zer ro zhes grags pas de'i phyir 'phel ba'i las kyis ni mer mer po'i gnas skabs su mig la sogs pa'i nus pa 'phel bar byed do / /
yongs su rdzogs par byed pa'i las kyis ni mig la sogs pa yongs su rdzogs par byed cing dbang po ma tshang bar mi 'gyur bar byed do / /
de ltar na skye mched rnams kyi nus pa mer mer po la gnas pa de dag la ltos na mer mer po la sogs pa gzhan nyid yin la /
mer mer po la sogs pa la ltos na yang skye mched rnams kyi nus pa gzhan nyid yin pas /
de'i phyir de ni 'bras bu'i nus pas mi stong pa'i gzhan nyid ces bya'o / /
de lta bu ma yin pa skye mched rnams kyi nus pas stong pa dper na bum pa dang rgyu spun la sogs pa la skye mched rnams kyi nus pa med pa lta bu ni skye mched rnams la ltos na bum pa dang rgyu spun la sogs pa gzhan nyid yin la /
bum pa dang rgyu spun la sogs pa la ltos na yang skye mched rnams gzhan nyid yin pas de'i phyir de ni 'bras bu'i nus pas stong pa'i gzhan nyid ces bya'o zhes zer bas de'i phyir 'dir nyan thos bye brag tu smra ba dag na re /
dbu ma pa'i gtan tshigs gzhan nyid ces bya ba de 'bras bu'i nus pas stong pa'i gzhan nyid la bya'am /
'on te des mi stong pa'i gzhan nyid la bya zhes gal gnyis rnam par 'jog par byed do zhes bya bar sbyar ro / /
gal te 'bras bu'i nus pas stong pa nyid la bya na ni zhes bya ba ni /
dbu ma pa'i gtan tshigs gzhan nyid ces bya ba de gal te 'bras bu mig la sogs pa'i skye mched rnams kyi nus pas stong pa'i gzhan nyid ces bya ba dper na gzhan bum pa dang rgyu spun la sogs pa lta bu dbu ma pa khyod kyi gtan tshigs nyid du brjod na ni zhes gal 'dzin pa yin no / /
'bras bu'i nus pas stong pa'i gzhan nyid ces bya ba dper na gzhan bum pa dang rgyu spun la sogs pa lta bu gtan tshigs nyid du brjod na ci nyes she na /
de'i phyir gtan tshigs kyi don ma grub pa nyid do zhes bya ba smras te /
skye mched rnams rkyen 'bras bu'i nus pas stong pa gzhan dag las skye ba med pa dang /
rkyen rnams kyang 'bras bu'i nus pas stong pa gzhan dag rkyen ma yin par sgrub pa'i phyogs de nyid la gtan tshigs kyang 'bras bu'i nus pas stong pa gzhan yin pa'i phyir zhes gtan tshigs khyad par can gzhan brjod na ni gtan tshigs kyi don 'grub pa zhig na /
phyogs de gnyis la gtan tshigs gzhan yin pa'i phyir zhes gzhan spyir brjod pas /
'di ltar des na skye mched rnams rkyen 'bras bu'i nus pas stong pa gzhan dag las skye ba med kyang 'bras bu'i nus pas mi stong pa gzhan dag las skye bar 'gyur ba dang /
rkyen rnams kyang 'bras bu'i nus pas stong pa gzhan dag rkyen ma yin yang 'bras bu'i nus pas mi stong pa gzhan dag rkyen yin par 'gyur bas skye ba med pa dang /
rkyen ma yin par sgrub pa'i gtan tshigs kyi don 'khrul pa yod pas ma grub pa nyid de /
dper na sgra rtag ste mig gis gzung ba yin pa'i phyir gzugs bzhin no zhes zer ba bzhin no / /
gal te des mi stong pa nyid la bya na ni zhes bya ba ni dbu ma pa'i gtan tshigs gzhan nyid ces bya ba ste /
gal te 'bras bu mig la sogs pa ste skye mched rnams kyi nus pa des mi stong pa'i gzhan nyid ces bya ba mer mer po la sogs pa lta bu dbu ma pa khyod kyi gtan tshigs su brjod na ni zhes gal 'dzin pa yin no / /
'bras bu'i nus pas mi stong pa'i gzhan nyid ces bya ba mer mer po la sogs pa lta bu gtan tshigs nyid du brjod na ni ci nyes she na /
de'i phyir dpe sgrub pa'i chos dang mi ldan par 'gyur ro zhes bya ba smras te /
skye mched rnams rkyen 'bras bu'i nus pas mi stong pa gzhan dag las skye ba med pa dang /
rkyen rnams kyang 'bras bu'i nus pas mi stong pas gzhan dag rkyen ma yin par sgrub pa'i phyogs de gnyis la /
dper yang 'bras bu'i nus pas mi stong pa sgrub pa'i chos gzhan nyid dang ldan pa las blangs na ni dpe sgrub pa'i chos dang ldan par 'gyur ba zhig na phyogs de gnyis la dpe bum pa dang rgyu spun la sogs pa bzhin no zhes 'bras bu mig la sogs pa'i skye mched rnams kyi nus pas stong pa'i bum pa dang rgyu spun la sogs pa las blangs pa 'di ltar des na 'bras bu skye mched nus pas mi stong pa gzhan nyid rkyen mer mer po la sogs pa gzhan las skye ba med pa'i dpe bum pa 'bras bu'i nus pas stong pa gzhan nyid ces bya ba de yang sgrub pa'i chos 'bras bu'i skye mched nus pas mi stong pa de dang mi ldan pa dang /
rkyen mer mer po la sogs pa 'bras bu'i nus pas mi stong pa gzhan nyid rkyen ma yin pa'i dpe rgyu spun la sogs pa 'bras bu'i nus pas stong pa gzhan nyid ces bya ba de yang sgrub pa'i chos mer mer po la sogs pa 'bras bu'i nus pas mi stong pa gzhan nyid ces bya ba de dang mi ldan par 'gyur bas /
dpe dang gtan tshigs mi mthun pas dpe sgrub pa'i chos dang mi ldan par 'gyur te /
dper na sgra rtag ste lus med pa'i phyir dper na rdul phra rab bzhin no zhes zer ba bzhin no zhes bya ba ni /
nyan thos bye brag tu smra ba dag de skad ces zer ba yin no / /
de skad ces zer ba'i lan du /
'dir 'grel pa byed pas gzhi gzhan la ltos pa gzhan nyid kyi blo skyed pa spyi'i chos spyir brjod pa'i phyir /
ltag chod de ni ma grub pa ltar snang ba dang /
sgrub pa dang mi ldan pa ltar snang ba yin no zhes bya ba smras te /
'dis ni dbu ma pas gtan tshigs gzhan nyid ces bya ba de 'bras bu'i nus pas stong pa'i gzhan nyid dam des mi stong pa'i gzhan nyid la bya'o zhes bye brag tu ma phye bar spyir brjod pa'i phyir bye brag tu smra ba'i ltag chod gtan tshigs kyi don ma grub pa nyid do zhes zer ba de yang gsal ba dang de kho na ma yin te /
ma grub pa ltar snang ba yin la /
dpe sgrub pa'i chos dang mi ldan par 'gyur ro zhes zer ba de yang gsal ba dang de kho na ma yin te /
sgrub pa dang mi ldan pa ltar snang ba yin no zhes ston to / /
de la gzhi gzhan la ltos pa gzhan nyid kyi blo skyed pa spyi'i chos spyir brjod pa'i phyir zhes bya bas ni 'di skad bstan te /
kho bo'i gtan tshigs gzhan nyid ces bya ba de ni 'bras bu'i nus pas stong pa'i gzhan nyid dam des mi stong pa'i gzhan nyid la bya'o zhes bye brag tu ma phye bar gzhan nyid ces bya ba spyir brjod pa'i phyir nyes pa de gnyi ga med do zhes ston to / /
de la gzhi zhes bya ba ni 'di la byas pa nyid dang skye ba dang ldan pa nyid ces bya ba la sogs pa chos du ma dag la gnas par bzhi ste /
de yang 'di lta ste /
skye mched rnams dang /
rkyen rnams dang /
bum pa dang /
rgyu spun la sogs pa'o / /
gzhi de nyid gzhan la ltos pa yin te /
'di ltar gzhi las gzhan pa'i gzhi gang yin pa de ni gzhi gzhan yin la /
gzhi gzhan de la ltos pa'i gzhi gang yin pa de ni gzhi gzhan la ltos pa yin pas gzhi gzhan la ltos pa ste /
de yang 'di lta ste /
skye mched rnams dang /
rkyen rnams dang /
bum pa dang /
rgyu spun la sogs pa'o / /
gzhi gzhan la ltos pa de nyid gzhan nyid kyi blo skyed pa yin te /
'di ltar skye mched rnams kyang rkyen rnams dang bum pa dang rgyu spun la sogs pa las gzhan nyid yin la /
rkyen rnams kyang skye mched rnams dang bum pa dang rgyu spun la sogs pa las gzhan nyid yin /
bum pa yang skye mched rnams dang /
rkyen rnams dang /
rgyu spun la sogs pa las gzhan nyid yin /
rgyu spun la sogs pa yang skye mched rnams dang /
rkyen rnams dang bum pa las gzhan nyid yin pas de gzhan nyid kyang yin la /
de la 'jig rten na gzhan nyid kyi blo skyed par byed pa yang yin pas /
de'i phyir gzhan nyid kyi blo skyed pa ste /
de yang 'di lta ste /
skye mched rnams dang /
rkyen rnams dang /
bum pa dang /
rgyu spun la sogs pa'o / /
gzhi gzhan la ltos pa gzhan nyid kyi blo skyed pa de nyid spyi yin te /
'di ltar gzhan nyid ces bya ba gang yin pa ste spyi la yod pa'i phyir te /
de yang 'di lta ste /
skye mched rnams dang /
rkyen rnams dang /
bum pa dang /
rgyu spun la sogs pa'o / /
gzhi gzhan la ltos pa gzhan nyid kyi blo skyed pa spyi de'i chos zhes bya ba ni gzhan nyid ces bya ba ste /
skye mched rnams dang /
rkyen rnams dang /
bum pa dang /
rgyu spun la sogs pa spyi'i chos gzhan nyid ces bya ba kho bo'i gtan tshigs su brjod pa gang yin pa'o / /
spyir brjod pa'i phyir zhes bya ba ni kho bo'i gtan tshigs gzhan nyid ces bya ba spyi'i chos de kho bos 'bras bu'i nus pas stong pa'i gzhan nyid do zhe'am /
des mi stong pa'i gzhan nyid do zhes bye brag tu ma phye bar gzhan nyid ces spyir gtan tshigs su brjod pa'i phyir ro / /
de ltar kho bo'i gtan tshigs gzhan nyid ces bya ba de spyir brjod pa de'i phyir /
khyod kyi ltag chod de ni ma grub pa ltar snang ba dang /
sgrub pa dang mi ldan pa snang ba yin no zhes mjug bsdu bar bya'o / /
de la ltag chod de ni zhes bya ba ni log thabs su smra ba de ste /
sngar chos mngon pa dag na re /
gzhan nyid ces bya ba gal te 'bras bu'i nus pas stong pa nyid la bya na ni gtan tshigs kyi don ma grub pa nyid do / /
gal te des mi stong pa nyid la bya na ni dpe sgrub pa'i chos dang mi ldan par 'gyur ro zhes zer ba de'o / /
ma grub pa ltar snang ba zhes bya ba ni khyod la kho bo'i gtan tshigs kyi don ma grub pa nyid kyi gsal ba dang de kho na med pas ma grub pa ltar snang ba yin gyi /
ma grub pa nyid ma yin pa ste /
kho bos gtan tshigs gzhan nyid ces bya ba de 'bras bu'i nus pas stong pa'i gzhan nyid la bya'o zhes bye brag tu ma brjod pas kho bo'i gtan tshigs kyi don gzhan nyid ces bya ba de grub pa nyid yin pa'i phyir ro / /
sgrub pa dang mi ldan pa ltar snang ba yin no zhes bya ba ni khyod la kho bo'i dpe sgrub pa'i chos dang mi ldan pa'i gsal ba dang de kho na med pas sgrub pa dang mi ldan pa ltar snang ba yin gyi /
sgrub pa dang mi ldan pa nyid ma yin pa ste /
kho bos gtan tshigs gzhan nyid ces bya ba de 'bras bu'i nus pas mi stong pa'i gzhan nyid la bya'o zhes bye brag tu ma brjod pas /
kho bo'i dpe bum pa dang rgyu spun la sogs pa sgrub pa'i chos gzhan nyid ces bya ba dang ldan pa kho na yin pa'i phyir ro / /
gzhan dag na re /
don dam pa phyi dang nang gi skye mched rnams khas ma blangs pa'i phyir /
chos can ma grub pas gzhi ma grub pa'i phyir /
khyod kyi ma grub pa'i don nyid kyi skyon du 'gyur ro zhes zer ro zhes bya ba 'dis ni /
mu stegs rigs pa can dag na re /
dbu ma pas don dam par phyi dang nang gi skye mched rnams khas ma blangs pa'i phyir /
dpe dang dngos kyi chos can ma grub pas gtan tshigs kyi gzhi ma grub pa'i phyir /
dbu ma pa'i gtan tshigs gzhan nyid ces bya ba ma grub pa'i don nyid kyi skyon du 'gyur ro zhes zer ba ston to / /
de la gzhan dag ces bya ba ni mu stegs rigs pa can dag go / /
na re zhes bya ba ni mu stegs rigs pa can dag na re /
'di skad ces zer ro zhes bya bar sbyar ro / /
don dam par phyi dang nang gi skye mched rnams khas ma blangs pa'i phyir zhes bya ba ni dbu ma pas don dam par phyi rol gyi skye mched rnams dang nang gi skye mched rnams khas ma blangs shing yongs su ma bzung ba'i phyir ro / /
de ltar don dam par phyi dang nang gi skye mched rnams khas ma blangs pa de'i phyir /
dbu ma pa khyod kyi chos can ma grub bo zhes bya bar sbyar ro / /
de la chos can ma grub ces bya ba ni don dam par phyi rol gyi skye mched rnams khas ma blangs pa'i phyir /
dpe'i chos can bum pa dang rgyu spun la sogs pa ma grub la /
nang gi skye mched rnams khas ma blangs pa'i phyir /
dngos kyi chos can mig la sogs pa dang /
de dag gi rkyen rnams ma grub bo / /
de ltar chos can ma grub pas dbu ma pa khyod kyi gtan tshigs kyi gzhi ma grub bo zhes bya bar sbyar ro / /
de la gzhi ma grub ces bya ba ni gtan tshigs gzhan nyid ces bya ba'i gzhi dpe dang dngos kyi chos can ma grub pa'o / /
de ltar gzhi ma grub pa'i phyir dbu ma pa khyod kyi gtan tshigs gzhan nyid ces bya ba de ma grub pa'i don nyid kyi skyon du 'gyur ro zhes bya bar sbyar ro / /
'di skad bstan te /
dbu ma pas don dam par phyi rol gyi skye mched rnams khas ma blangs pa'i phyir /
dpe'i chos can bum pa dang rgyu spun la sogs pa ma grub la /
nang gi skye mched rnams khas ma blangs pa'i phyir dngos kyi chos can mig la sogs pa dang de dag gi rkyen khyad par can gyi phyogs ma grub bo / /
dpe dang dngos kyi chos can ma grub pas gtan tshigs kyi gzhi ma grub pa'i phyir /
dbu ma pa khyod kyi gtan tshigs gzhan nyid ces bya ba ma grub pa'i don nyid kyi skyon du 'gyur ro zhes zer ro / /
de skad ces zer ba de'i lan du 'dir 'grel pa byed pas /
tha snyad du de'i gzhi bum pa dang /
mig la sogs pa skye mched rnams dang /
gzhan nyid khas blangs pa'i phyir ji skad smos pa'i skyon mi 'thad pas de ni rigs pa ma yin no zhes bya ba smras te /
'dis ni dbu ma pas kun rdzob tu dpe dang phyogs dang /
gtan tshigs kyi bum pa dang /
mig la sogs pa skye mched rnams dang /
gzhan nyid ces bya ba dag khas blangs pa'i phyir /
dpe dang khyad par can gyi phyogs grub pas gtan tshigs kyi gzhi grub pa'i phyir /
gtan tshigs ma grub pa'i skyon ji skad smras pa de mi 'thad pas /
rigs pa can dag gi tshig de ni rigs pa ma yin no zhes ston to / /
de la tha snyad du zhes bya ba ni kun rdzob tu'o / /
de'i zhes bya ba ni dpe brjod pa dang phyogs nye bar gzhag pa dang /
gtan tshigs nye bar sbyar ba'o / /
gzhi zhes bya ba ni gzhi dang rten dang gnas zhes bya ba'i rnam grangs so / /
de'i gzhi gang zhe na /
de'i phyir bum pa dang mig la sogs pa skye mched rnams dang /
gzhan nyid ces bya ba smras te /
bum pa zhes bya ba ni dpe brjod pa'i gzhi yin la /
mig la sogs pa'i skye mched rnams zhes bya ba ni phyogs nye bar gzhag pa'i gzhi yin /
gzhan nyid ces bya ba ni gtan tshigs nye bar sbyar ba'i gzhi yin no / /
khas blangs pa'i phyir zhes bya ba ni tha snyad du dpe brjod pa'i gzhi bum pa dang phyogs nye bar gzhag pa'i gzhi mig la sogs pa'i skye mched rnams dang /
gtan tshigs nye bar sbyar ba'i gzhi gzhan nyid ces bya ba dag khas blangs pa'i phyir ro / /
de ltar tha snyad du de'i gzhi bum pa dang /
mig la sogs pa'i skye mched rnams dang /
gzhan nyid khas blangs pa de'i phyir /
rigs pa can khyed kyis ji skad smras pa'i skyon mi 'thad pas de ni rigs pa ma yin no zhes mjug bsdu bar bya'o / /
'di skad bstan te /
kun rdzob tu kho bo la bum pa la sogs pa yod pas dpe med pa ma yin la /
mig la sogs pa'i skye mched rnams yod pas khyad par can gyi phyogs ma grub pa ma yin pas /
gzhi grub pa'i phyir gtan tshigs grub pa nyid yin pas de'i phyir gtan tshigs ma grub pa'i skyon ji skad smras pa de mi 'thad pas /
rigs pa can dag gi tshig de ni rigs pa ma yin no / /
bstan bcos 'di ni thams cad du dpe la sogs pa med par skyon 'dogs pa dag la thams cad du 'grel pa byed pa rang nyid kyis lan gdab pa'i tshul 'di nyid yin par rig par bya'o / /
'di la gzhan ni dngos po rnams gzhan las kyang skye ba med de /
ci'i phyir zhe na /
thams cad las thams cad skye bar thal bar 'gyur ba'i phyir ro zhes rnam par bshad pa byed do zhes bya bas ni dngos po rnams gzhan las skye ba med par sgrub pa'i skabs 'di la 'grel pa byed pa slob dpon bud+d+ha pA li ta ni 'di skad ces rnam par bshad pa byed do zhes bstan pa yin no / /
de la 'di la zhes bya ba ni dngos po rnams gzhan las skye ba med par sgrub pa'i phyogs 'di la'o / /
gzhan ni zhes bya ba'i sgra ni bstan bcos 'di'i 'grel pa byed pa mang ste /
'di lta ste /
slob dpon gyi zhal snga nas dang /
gnas brtan bud+d+ha pA li ta dang /
tsan+d+ra kIrti dang /
de ba sharma dang /
gu Na shrI dang /
gu Na ma ti dang /
s+thi ra ma ti dang /
slob dpon legs ldan byed nyid la thug pa'i bar dag yod pa las /
de dag phal las gzhan pa ste /
gnas brtan bud+d+ha pA li ta dang sbyar ro / /
gnas brtan bud+d+ha pA li ta ni dngos po rnams gzhan las kyang skye ba med de /
ci'i phyir zhe na /
thams cad las thams cad skye bar thal bar 'gyur ba'i phyir ro zhes rnam par bshad par byed do / /
de la dngos po rnams zhes bya ba ni phyi dang nang gi skye mched rnams so / /
gzhan las kyang skye ba med de zhes bya ba ni dngos po rnams bdag las skye ba med pa 'ba' zhig tu ma zad de /
'di ltar gzhan las kyang skye ba med do / /
ci'i phyir zhe na /
gal te gzhan las skye bar gyur na /
thams cad las thams cad skye bar thal bar 'gyur ba'i phyir ro zhes bya ba smras te /
thams cad las skye bar thal bar 'gyur ba'i phyir ro zhes bya ba ni rkyen thams cad las te /
ji ltar mer mer po la sogs pa las mig la sogs pa skye bar 'gyur ba de bzhin du 'bru la sogs pa dang /
rgyu spun la sogs pa dang /
rtsi rkyang la sogs pa las kyang mig la sogs pa skye bar thal bar 'gyur ba'i phyir ro / /
'di ltar 'bru la sogs pa de dag kyang mig la sogs pa las gzhan yin pa'i phyir ro / /
thams cad skye bar thal bar 'gyur ba'i phyir ro zhes bya ba ni 'bras bu thams cad de /
ji ltar mer mer po la sogs pa las mig la sogs pa skye bar 'gyur ba de bzhin du /
mer mer po la sogs pa las myu gu la sogs pa dang /
snam bu la sogs pa dang sab ma la sogs pa skye bar thal bar 'gyur ba'i phyir te /
'di ltar myu gu la sogs pa de dag kyang mer mer po la sogs pa las gzhan yin pa'i phyir ro / /
de lta bas na dngos po rnams gzhan las skye ba med do zhes gnas brtan bud+d+ha pA li ta ni de skad du rnam par bshad par byed do / /
des na de la glags yod pa'i tshig yin pa'i phyir bsgrub par bya ba dang /
sgrub pa bzlog par byas nas dngos po rnams bdag gam gnyi ga'am rgyu med pa las skye bar 'gyur ba dang /
'ga' zhig las 'ga' zhig skye bar 'gyur ba'i phyir phyogs snga ma dang 'gal bar 'gyur ro / /
gzhan du na yang thams cad las thams cad skye bar thal bar 'gyur ba'i phyir ro zhes bya ba de la sgrub pa dang sun dbyung ba nyid med pa'i phyir /
de ni don 'brel pa med pa yin te /
dper na /
gla sgang sle tres skyu ru ra dag rims la phan / /
smad 'tshong rnams la snying du sdug pa 'ga' yang med / /
smyig ma'i smyig mde'u dag ni lci zhing kha bag yod / /
zla ba'i 'od zer dag ni tsha ba'i dus na bsil / /
zhes bya ba lta bur 'gyur ro zhes bya ba ni /
'grel pa byed pa nyid kyis gnas brtan bud+d+ha pA li tas rnam par bshad pa de rigs pa ma yin par sgrub pa'i tshig yin no / /
de la des na zhes bya ba ni gnas brtan bud+d+ha pA li tas de skad ces rnam par bshad pa des na'o / /
de la zhes bya ba ni gnas brtan bud+d+ha pA li ta'i rnam par bshad pa de la ste de la 'grel pa byed pa 'dis skyon 'di mthong ngo / /
glags yod pa'i tshig yin pa'i phyir zhes bya ba ni /
gnas brtan bud+d+ha pA li tas rnam par bshad pa de ni rgol ba gzhan gyi glan ka'i glags yod pa'i phyir rigs pa ma yin no zhes bya ba'i tha tshig go / /
ji ltar glags yod pa'i tshig yin pa de nyid bstan pa'i phyir /
bsgrub par bya ba dang sgrub pa bzlog par byas na zhes bya ba smras te /
bsgrub par bya ba zhes bya ba ni dngos po rnams gzhan las kyang skye ba med de zhes bya ba'o / /
sgrub pa zhes bya ba ni dngos po rnams gzhan las skye ba med de zhes bya ba ni sgrub pa'i chos te /
thams cad las thams cad skye bar thal bar 'gyur ba'i phyir ro zhes bya'o / /
de gnyis bzlog par byas na zhes bya ba ni bsgrub par bya ba dngos po rnams gzhan las kyang skye ba med de zhes bya ba bzlog pa byas na /
dngos po rnams bdag gam gnyi ga'am rgyu med pa las skye bar 'gyur ba dang /
sgrub pa thams cad las thams cad skye bar thal bar 'gyur ro zhes bya ba bzlog par byas na 'ga' zhig las 'ga' zhig skye bar 'gyur te /
de'i phyir gnas brtan bud+d+ha pA li ta'i rnam par bshad pa de glags yod pa'i tshig yin pa'i phyir rigs pa ma yin no / /
gal te de ltar dngos po rnams bdag gam gnyi ga'am rgyu med pa las skye bar 'gyur ba dang /
'ga' zhig las 'ga' zhig skye bar 'gyur na nyes pa ci yod ce na /
de'i phyir phyogs snga ma dang 'gal bar 'gyur ro zhes bya ba smras te /
'di ltar slob dpon gyis phyogs snga ma las /
dngos po gang dag gang na yang / /
skyes pa nam yang yod ma yin / /
zhes gsungs pas /
dngos po rnams bdag gam gnyis sam rgyu med pa las skye bar 'gyur ba dang /
'ga' zhig las 'ga' zhig skye bar zhal gyis ma bzhes la /
gnas brtan bud+d+ha pA li ta'i rnam par bshad pa 'dis dngos po rnams bdag gam gnyis sam rgyu med pa las skye bar 'gyur ba dang /
'ga' zhig las 'ga' zhig skye bar 'gyur bar rnam par bshad pas /
slob dpon gyis phyogs snga ma de dang 'gal bar 'gyur ro / /
gal te gnas brtan bud+d+ha pA li ta phyogs snga ma dang 'gal bar 'gyur ba'i nyes pa de spang ba'i phyir /
'di skad ces kho bo'i bsgrub par bya ba dang /
sgrub pa mi bzlog par so na bzhag na nyes pa ci yod ces zer na de'i phyir gzhan du na yang thams cad las thams cad skye bar thal bar 'gyur ba'i phyir ro zhes bya ba de la sgrub pa dang sun dbyung ba nyid med pa'i phyir /
de ni don 'brel pa med pa yin te zhes bya ba smras so / /
de la gzhan du na yang zhes bya ba ni gnas brtan bud+d+ha pA li ta'i rnam par bshad pa de bsgrub par bya ba dang /
sgrub pa ma bzlog par sgra ji bzhin du so na bzhag na yang ngo / /
'o na thams cad las thams cad skye bar thal bar 'gyur ba'i phyir ro zhes bya ba de la nyes pa ci yod ce na /
de'i phyir de la sgrub pa dang sun dbyung ba nyid med pa'i phyir zhes bya ba smras te /
gang gi phyir 'dir bsgrub par bya ba ni dngos po rnams gzhan las kyang skye ba med de zhes bya ba de yin na /
gnas brtan bud+d+ha pA li tas thams cad las thams cad skye bar thal bar 'gyur ba'i phyir ro zhes rnam par bshad pa des na /
thams cad las thams cad skye bar smras pa de phyogs kyi chos ma yin pa'i phyir /
de la rang gi sgrub pa nyid kyang med pa yin la /
gnas brtan bud+d+ha pA li ta'i rnam par bshad pa de mngon sum la sogs pa dang 'gal ba phyogs kyi skyon rnams las 'ga' yang ma brjod pas /
de la gzhan sun dbyung ba nyid kyang med pa yin pa'i phyir nyes pa yod do / /
sgrub pa dang sun dbyung ba nyid med pa'i nyes pa bstan pa'i phyir /
de ni don 'brel pa med pa yin te zhes bya ba smras te /
'di ltar sngar dngos po rnams gzhan las skye ba med do zhes smras la /
de'i 'og tu thams cad las thams cad skye bar thal bar 'gyur ba'i phyir ro zhes smras pas /
de ltar gyur na rang gis sngar skye ba med par smras pa dang /
de'i 'og tu thams cad las thams cad skye bar smras pa gnyis don 'brel pa med pa nyid yin pas rnam par bshad pa de ni mi rung ngo / /
don 'brel pa med pas rnam par bshad pa de mi rung ba'i dpe bstan pa'i phyir /
dper na gla sgang sle tres skyu ru ra dag rims la phan / /
smad 'tshong rnams la snying du sdug pa 'ga' yang med / /
smyig ma'i smyig mde'u dag ni lci zhing kha bag yod / /
zla ba'i 'od zer dag ni tsha ba'i dus na bsil / /
zhes bya ba lta bur 'gyur ro zhes bya ba smras te /
dper na sman dpyad dang /
'dod pa bsten pa dang /
g.yos mkhas dang /
dus tshigs kyi gnas skabs bstan pa'i tshigs su bcad pa 'di la /
rtsa ba bzhi po dag ltag 'og gi don 'brel pa med pa de bzhin du /
gnas brtan bud+d+ha pA li ta'i rnam par bshad pa de bsgrub par bya ba dang /
sgrub pa dag ma bzlog par so na bzhag tu zin na yang sngar dngos po rnams gzhan las kyang skye ba med de zhes smras la /
de'i 'og tu thams cad las thams cad skye bar thal bar 'gyur ro zhes bya ba de la sgrub pa dang sun dbyung ba nyid med pa'i phyir /
de ni don 'brel pa med pas rnam par bshad pa de mi rung ngo / /
des na de ltar dngos po rnams gzhan las skye ba med do zhes bya ba ni dngos po rnams gzhan las skye ba med par bstan pa'i mjug bsdu ba yin no / /
de la des na zhes bya ba ni rjes su dpag pa'i mtshan nyid ji skad bstan pa des na'o / /
de ltar dngos po rnams gzhan las skye ba med do zhes bya ba ni don dam par phyi dang nang gi dngos po rnams gzhan las skye ba med par grub bo zhes bstan pa yin no / /
dam bcas pa'i spyi bkod pa gnyis pa bshad zin to / /
da ni dam bcas pa'i spyi bkod pas gsum pa bsgrub par bya ste /
de'i phyir grangs can dag ni byed rgyu rnam par phye ba dang /
rnam par ma phye bas la sogs pa dang /
sa bon gyi mtshan nyid dag las 'bras bu myu gu zhes bya ba skye'o zhes smra zhing /
gnyis las skye bar sems pas de'i phyir de dag la gnyis las ma yin zhes bya ba 'di bka' stsal to / /
bdag dang gzhan gnyis las ma yin zhes bya ba'i tha tshig go zhes bya ba la sogs pa smras so / /
'dis ni mu stegs grangs can dag dngos po rnams bdag dang gzhan gnyis las skye bar sems pa dgag pa'i phyir /
gnyis las ma yin zhes bya ba 'di bstan to zhes bya bar sbyar ro / /
'di skad bstan te /
kho bos sngar dam bcas pa'i spyi rnam pa bzhi bkod pa las dam bcas pa'i spyi dang dngos po rnams bdag las skye ba med pa zhes bya ba dang /
dam bcas pa'i spyi gnyis pa dngos po rnams gzhan las skye ba med pa zhes bya ba ni bsgrubs zin to / /
de'i 'og tu da ni dam bcas pa spyi'i bkod pa gsum pa dngos po rnams gnyis las skye ba med pa zhes bya ba de bsgrub par bya'o / /
de la grangs can dag ni zhes bya ba ni mu stegs grangs can dag kho na'o / /
byed rgyu zhes bya ba ni 'bras bu myu gu zhes bya ba'i rgyu dang rkyen te /
rnam par phye ba dang rnam par ma phye ba'o / /
rnam par phye ba zhes bya ba ni cha tha dad par rnam par gnas pa ste /
sa la sogs pa'i rkyen to / /
rnam par ma phye ba zhes bya ba ni cha tha dad par rnam par gnas pa ma yin pa ste /
sa bon rgyu'o / /
byed rgyu rnam par phye ba nyid bstan pa'i phyir /
sa la sogs pa zhes bya ba smras te /
sa dang chu dang me dang rlung zhes bya ba dag go / /
byed rgyu rnam par ma phye ba nyid bstan pa'i phyir sa bon zhes bya ba smras te /
nas la sogs pa 'bru rnams so / /
mtshan nyid ces bya ba ni sa la sogs pa dang sa bon gyi mtshan nyid do / /
de dag las zhes bya ba ni byed rgyu rnam par phye ba dang /
rnam par ma phye ba sa la sogs pa dang /
sa bon gyi mtshan nyid de dag las so / /
'bras bu myu gu zhes bya ba skye'o zhes smra zhing zhes bya ba ni 'bras bu gang la myu gu zhes bya ba'i ming yod pa de ni 'bras bu myu gu zhes bya ba'o / /
skye'o zhes smra zhing zhes bya ba ni mu stegs grangs can dag byed rgyu rnam par phye ba dang /
rnam par ma phye ba sa la sogs pa dang /
sa bon gyi mtshan nyid dag las 'bras bu myu gu zhes bya ba skye'o zhes smra zhing ngo / /
gnyis las skye bar sems pas zhes bya ba ni dngos po rnams bdag dang gzhan gnyis las skye bar sems pa ste /
gang gi phyir byed rgyu rnam par ma phye ba sa bon gyi mtshan nyid las 'bras bu myu gu zhes bya ba'i mtshan nyid tha mi dad pa de'i phyir dngos po rnams bdag las skye ba dang gang gi phyir byed rgyu rnam par phye ba sa la sogs pa'i mtshan nyid dag 'bras bu myu gu zhes bya ba'i mtshan nyid las tha dad pa de'i phyir dngos po rnams gzhan las skye ba dang /
de bzhin du gang gi phyir byed rgyu rnam par ma phye ba 'jim pa dang /
rgyu spun dang /
rtsi rkyang la sogs pa'i mtshan nyid dag las 'bras bu bum pa dang snam bu dang sab ma la sogs pa'i mtshan nyid tha mi dad pa de'i phyir /
dngos po rnams bdag las skye ba dang /
gang gi phyir byed rgyu'i rnam par phye ba myu gu dang /
'khor lo la sogs pa dang /
tshig pa dang /
thag zangs la sogs pa dang /
lag cha dang /
sab ma mkhan la sogs pa'i mtshan nyid dag 'bras bu bum pa dang /
snam bu dang /
sab ma la sogs pa'i mtshan nyid las tha dad pa de'i phyir dngos po rnams gzhan las skye ba dang /
de bzhin du gang gi phyir byed rgyu rnam par ma phye ba mer mer po la sogs pa'i mtshan nyid las 'bras bu mig la sogs pa'i mtshan nyid tha mi dad pa de'i phyir /
dngos po rnams bdag las skye ba dang /
gang gi phyir byed rgyu rnam par phye ba las dang nyon mongs pa la sogs pa'i mtshan nyid dag 'bras bu mig la sogs pa'i mtshan nyid las tha dad pa de'i phyir dngos po rnams gzhan las skye bar sems pa'i phyir ro / /
de'i phyir de dag la zhes bya ba ni de ltar grangs can dag gnyis las skye bar sems pa de'i phyir /
slob dpon klu sgrub kyi zhal snga nas kyis de dgag pa'i phyir de dag la /
gnyis las ma yin zhes bya ba 'di bka' stsal te zhes bya bar sbyar ro / /
gnyis las ma yin zhes bya ba de ji lta bu zhe na /
de'i phyir bdag dang gzhan gnyis las ma yin zhes bya ba'i tha tshig go zhes bya ba smras so / /
dgag pa'i don ni snga ma bzhin no zhes bya ba ni /
'dir gnyis las ma yin zhes bya ba'i don ni sngar bdag las ma yin zhes bya ba'i dgag pa 'di ni med par dgag pa'i don du blta bar bya ste /
ci'i phyir zhe na /
de'i phyir dgag pa gtso che ba'i phyir dang zhes smras pas /
med par dgag pa dang dbu ma pa'i bstan bcos ni dgag pa gtso che ba'i phyir ro zhes bshad pa dang /
dgag pa gtso che ba'i 'bras bu gang yin zhe na /
de'i phyir 'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro zhes bya ba smras pas /
dgag pa gtso che bas rtog pa ma lus pa'i dra ba dgag pas 'jig rten las 'das pa'i kun rdzob kyis rnam par gzhag pa rnam par mi rtog pa'i ye shes shes bya yul ma lus pa dang ldan pas 'grub par dgongs pa'i phyir ro zhes bshad pa dang /
ma yin par dgag pa yongs su gzung na ni de sgrub pa gtso che ba'i phyir /
chos rnams ma skyes so zhes sgrub pas skye ba med par ston pa'i phyir mdzad pa'i mtha' dang bral bar 'gyur te /
lung las gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro zhes smras pas /
ma yin par dgag pa yongs su gzung ba'i nyes dmigs bstan pa dang /
'dir dngos po rnams bdag las skye ba med pa kho na'o zhes nges par gzung bar bya'o / /
gzhan du nges par gzung na bdag kho na las skye ba med de /
'o na ci zhe na /
gzhan las skye'o zhes bya bar nges par 'gyur ba dang /
de bzhin du bdag kho na las ni skye ba med de /
'o na ci zhe na /
bdag dang gzhan las skye'o zhes bya bar nges par 'gyur bas de yang mi bzhed de /
mdzad pa'i mtha' dang bral ba'i phyir ro zhes smras pas /
nges par gzung ba rnam pa gsum las dang po ltar gzung bar bya ba yin gyi /
nges par gzung ba gnyis pa dang gsum pa ltar gzung na gzhan las skye ba dang bdag dang gzhan las skye bar thal bar 'gyur ro zhes bshad pa bzhin du /
'dir yang gzhan las ma yin zhes bya ba'i dgag pa 'di ni med par dgag pa'i don du blta bar bya ste /
dgag pa gtso che ba'i phyir dang /
'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa bsgrub par dgongs pa'i phyir ro / /
ma yin par dgag pa yongs su gzung na ni /
de sgrub pa gtso che ba'i phyir /
chos rnams ma skyes so zhes sgrub pas skye ba med par ston pa'i phyir /
mdzad pa'i mtha' dang bral bar 'gyur te /
lung las gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro / /
'dir dngos po rnams gnyis las skye ba med pa kho na'o zhes nges par gzung bar bya'o / /
gzhan du nges par gzung na gnyis kho na las skye ba med de /
'o na ci zhe na /
gcig las skye'o zhes bya bar nges par 'gyur ba dang /
de bzhin du gnyis kho na las ni skye ba med de /
'o na ci zhe na /
rgyu med pa las skye'o zhes bya ba nges par 'gyur bas de yang mi bzhed de /
mdzad pa'i mtha' dang bral ba'i phyir ro zhes snga ma bzhin du ci rigs par sbyar ro zhes bya ba'i tha tshig go / /
ci zhig ce na zhes bya ba ni gnyis las ci zhig ma yin zhe na zhes 'grel pa byed pa nyid kyis dri ba'i tshig yin no / /
de'i lan du 'grel pa byed pa nyid kyis /
dngos po gang dag gang na yang / /
skyes pa rnams kyang yod ma yin / /
zhes bya ba'i skabs yin no zhes bya ba smras te /
gnyis las ci zhig ma yin zhe na /
gnyis las dngos po gang dag gang na yang / /
skyes pa nam yang yod ma yin / /
zhes bya ba'i skabs yin no zhes bya bar sbyar ro / /
de la dngos po gang dag ces bya ba ni nang dang phyi rol gyi dang cha phra ba dang rags pa dag go / /
gang na yang zhes bya ba ni bdag cag gi phyogs dang gzhan gyi phyogs na yang ngo / /
skyes pa nam yang yod ma yin / /
zhes bya ba ni don dam par nang dang phyi rol dang cha phra ba dang rags pa'i dngos po gang dag bdag cag gi phyogs dang /
gzhan gyi phyogs gang na yang skyes pa dus nam yang yod pa ma yin pa'o / /
nam yang zhes bya ba ni 'das pa dang /
ma 'ongs pa dang /
da ltar byung ba'i dus nam yang ngam /
rang gi sde pa dang /
gzhan gyi sde pas brtags pa'i gnas skabs nam yang ngo / /
yod pa ma yin zhes bya ba ni gnyis las /
dngos po gang dag gang na yang / /
skyes pa nam yang yod ma yin / /
zhes med par dgag pa'i don du blta bar bya ba yin gyi /
mi skye ba yod do zhes ma yin par dgag pa'i don du ni blta bar mi bya'o zhes bya bar sbyar ro zhes bya ba'i skabs yin no zhes bya ba ni sngar dam bcas pa spyi'i bkod pa dang po sgrub pa'i skabs su /
de la re zhig bdag las ma yin zhes bya ba ci zhig ce na /
skyes pa nam yang yod ma yin / /
zhes bya ba la sogs pa ste /
re re dang sbyar bar bya'o zhes ji skad bstan pa'i skabs yin pa ste /
de ni gnyis las /
dngos po gang dag gang na yang / /
skyes pa nam yang yod ma yin / /
zhes bya ba yin no zhes bstan to / /
ci'i phyir zhe na zhes bya ba ni ci'i phyir gnyis las /
dngos po gang dag gang na yang / /
skyes pa nam yang yod ma yin / /
zhes 'grel pa byed pa nyid kyis dri ba'i tshig yin no / /
de'i lan du 'grel pa byed pa nyid kyis phyogs gnyis kar bstan pa'i sgrub pa dag gis gtad khongs su chud par 'gyur ba'i phyir dang /
gnyis las skye bar ston pa'i rjes su dpag pa med pa'i phyir yang ngo zhes bya bar dgongs so zhes bya ba smras te /
slob dpon gyi zhal snga nas kyis de ltar dgongs so zhes bya ba'i tha tshig go / /
de la phyogs gnyi gar bstan pa'i sgrub pa dag gis zhes bya ba ni sngar bdag las skye ba dgag pa'i phyogs dang /
gzhan las skye ba dgag pa'i phyogs gnyi gar bstan pa'i sgrub pa dag gis te /
'di la bdag las skye ba dgag pa'i phyogs su bstan pa'i sgrub pa ni don dam par nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes sngar bstan pa yin no / /
gzhan las skye ba dgag pa'i phyogs su bstan pa'i sgrub pa ni don dam par nang gi skye mched rnams de dag gi rkyen gzhan las skye ba med de /
gzhan yin pa'i phyir dper na bum pa bzhin no / /
yang na don dam par gzhan brjod par 'dod pas mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes sngar bstan pa yin no / /
sgrub pa de dag gis gtad khongs su chud par 'gyur ba'i phyir zhes bya ba ni sngar nye bar sbyar ba'i sgrub pas de dag gis phyogs 'dir yang nye bar sbyar te /
gtad khongs su chud par 'gyur ba'i phyir ro / /
gtad khongs su chud par 'gyur ba zhes bya ba'i zla 'byor pa 'am khyab par 'gyur ba ste /
phyogs gnyi gar bstan pa'i sgrub pa de dag nyid phyogs 'dir yang sbyor bar 'gyur ba'i phyir zhes bya ba'i tha tshig go / /
des na 'di skad bstan te /
don dam par grangs can dag gi blos yongs su brtags pas 'bras bu myu gu zhes bya ba byed rgyu rnam par ma phye ba sa bon gyi mtshan nyid las skye ba med par nges te yod pa'i phyir /
dper na shes pa yod pa nyid bzhin no / /
don dam par grangs can dag gi blos yongs su brtags pa 'bras bu myu gu zhes bya ba /
de dag gi byed rgyu rnam par phye ba sa la sogs pa gzhan dag las skye ba med de gzhan yin pa'i phyir /
dper na bum pa bzhin no / /
don dam par grangs can dag gi blos yongs su brtags pa gzhan brjod par 'dod pa byed rgyu rnam par phye ba sa la sogs pa dag rkyen ma yin par nges te /
gzhan yin pa'i phyir /
dper na rgyu spun la sogs pa bzhin no zhes bya ba sbyor ba'i tshig rnams dang /
gal te gtan tshigs yod pa nyid ni mi mthun pa'i phyogs las bzlog pa ma bstan pas gtan tshigs nyid ma yin no zhe na /
med pa kho na'i phyir /
de la ldog pa med pas 'di dang thams cad la nyes pa med do zhes bya ba la sogs pa rgal ba'i lam rnams dang /
ci ste gzhan yin pa'i phyir zhes bya ba de gtan tshigs su mi rung ste /
dam bcas pa'i don gyi phyogs gcig yin pa'i phyir /
dper na sgra rtag ste sgra yin pa'i phyir ro zhes bya ba bzhin no zhe na /
de ni bzang po ma yin te /
snyan tshig gi sgra mi rtag ste sgra yin pa'i phyir /
dper na rnga bo che'i sgra bzhin no zhes bya bas dam bcas pa'i don gyi phyogs gcig gtan tshigs nyid du grub pa mthong bas gtan tshigs ma nges pa nyid do zhes bya ba la sogs pa brgal ba'i lan rnams kyang 'dir snga ma dag bzhin du sbyar bar khong du chud par bya'o / /
gnyis las skye bar ston pa'i rjes su dpag pa med pa'i phyir yang ngo zhes bya bar dgongs so zhes bya ba ni grangs can dag gi dngos po rnams bdag dang gzhan gnyis las skye bar sems pa gang yin pa de ni tshig tsam du zad de /
'di ltar grangs can dag gi dam bcas pa de la ni dngos po rnams gnyis las skye bar ston pa'i rjes su dpag pa sgrub pa gtan tshigs dang dpe dag med pa'i phyir /
yang dngos po rnam pa gnyis las skye ba med do / /
yang ngo zhes bya ba'i sgra ni tha dad par rtog pa'i don te /
phyogs gnyi gar bstan pa'i sgrub pa dag gis gtad khongs su chud par 'gyur ba'i phyir gnyis las skye ba med pa 'ba' zhig tu yang ma zad de /
'di ltar gnyis las skye bar ston pa'i rjes su dpag pa med pa'i phyir yang gnyis las skye ba med do zhes bya bar tha dad par rtog pa yin no zhes bya bar dgongs so zhes bya ba ni slob dpon gyi zhal snga nas kyis de ltar dgongs pa'o / /
dgongs zhes bya ba ni thugs la dgongs pa ste /
slob dpon gyi dgongs pa 'di gnyis las /
dngos po gang dag gang na yang / /
skye ba nam yang yod ma yin / /
zhes bka' stsal pa yin no // //
bam po bcu gnyis pa /
gcer bur rgyu ba'i phyogs dgag pa'i phyir yang gnyis las ma yin zhes bya ba la sogs pa 'di bka' stsal te zhes bya ba 'dis ni gang gi phyir phyogs kyi gos can dag kyang dngos po rnams bdag dang gzhan gnyis las skye bar smras pas de'i phyir /
de dgag pa'i phyir yang slob dpon gyi zhal snga nas kyis /
gnyis las skye ba dgag pa'i phyogs 'di yang 'khor lo bzhin du bskor te bka' stsal to zhes bya bar ston to / /
de la gcer bur rgyu ba pa zhes bya ba ni mu stegs rgyal ba'i grub pa'i mtha' smra ba mu stegs gcer bur rgyu ba phyogs kyi gos can zhes bya ba dag go / /
de dag gi phyogs zhes bya ba ni dngos po rnams bdag dang gzhan gnyis las skye bar smra ba yin no / /
dgag pa'i phyir yang zhes bya ba ni gcer bur rgyu ba'i phyogs de dgag pa'i phyir yang slob dpon gyi zhal snga nas kyis /
gnyis las ma yin zhes bya ba la sogs pa 'di bka' stsal te zhes bya bar sbyar ro / /
sogs pa zhes bya ba'i sgras ni gnyis las /
dngos po gang dag gang na yang / /
skyes pa nam yang yod ma yin / /
zhes bya ba dag bka' stsal bar bsdu'o / /
de dag ji ltar rtog par byed ce na /
de'i phyir 'di ltar de dag ni gser gyi sor gdub ni gser dang me la sogs pa las bdag dang gzhan las skye bar smra ba'i phyir ro zhes bya ba smras so / /
'di ltar zhes bya ba'i sgra ni gang gi phyir zhes bya ba'i don to / /
gang gi phyir gcer bur rgyu ba pa de dag ni gser gyi sor gdub ni gser dang me la sogs pa las skye bar mthong ba na de nyid kyis de dag dngos po rnams bdag dang gzhan las skye bar smra ba'i phyir te /
des na gcer bur rgyu ba pa dag gi blos yongs su brtags pa'i phyogs ni /
dngos po rnams bdag dang gzhan gnyis las skye bar smra ba yin par gnas so / /
de'i phyir gcer bur rgyu ba pa'i phyogs de dgag pa'i phyir /
yang slob dpon gyi zhal snga nas kyis gnyis las /
dngos po gang dag gang na yang / /
skyes pa nam yang yod ma yin / /
zhes bya ba'i phyogs 'di bka' stsal to / /
'di skad bstan te /
gang gi phyir gcer bur rgyu ba pa de dag gser gyi sor gdub gser dang me la sogs pa las skye ba na /
gser gyi sor gdub kyi rnam pa de'i rgyu rigs mthun pa gser kho na las skye bar mthong ba de'i phyir /
bdag las skye bar smra la /
gang gi phyir gser gyi sor gdub kyi rnam pa de rkyen rigs mi mthun pa me dang gser mgar dang /
mgar spyad dang /
bsreg pa dang /
brdung ba dang /
bkru ba la sogs pa gzhan las skye bar mthong ba de'i phyir /
gzhan las skye bar smra'o / /
de bzhin du gang gi phyir mi'i lus kyi gnas skabs kyi srog thog ma dang tha ma med pa'i bdag nyid kyi rdzas kyi dge ba dang mi dge ba'i las byas pa gang yin pa des /
lha la sogs pa'i lus sam sems can dmyal ba la sogs pa'i lus su skye ba na lha la sogs pa'i lus kyi gnas skabs kyi srog dang /
sems can dmyal ba la sogs pa'i lus kyi gnas skabs kyi srog gi rnam pa ste rgyu rigs mthun pa mi'i lus kyi gnas skabs kyi srog kho na las skye bar mthong ba de'i phyir bdag las skye bar smra la /
gang gi phyir lha la sogs pa'i lus kyi gnas skabs kyi srog dang sems can dmyal ba la sogs pa'i lus kyi gnas skabs kyi srog gi rnam pa de rkyen rigs mi mthun pa mi'i lus kyi rnam grangs gzhan las skye bar mthong ba de'i phyir gzhan las skye bar smra'o / /
des na de dag sangs rgyas pa dag gis dngos po rnams bdag las skye ba med par sgrub pa gang smras pa de ni grub pa la sgrub pa'i skyon chags pa yin te /
'di ltar srog ni rkyen rigs mi mthun pa lus kyi rnam grangs gzhan las skye ba'i phyir ro zhes kyang zer /
sangs rgyas pa dag gis dngos po rnams gzhan las kyang skye ba med par sgrub pa gang smras pa de /
yang grub pa la sgrub pa'i skyon chags pa kho na yin te /
'di ltar srog ni rgyu rigs mthun pa srog gi rdzas dag las skye ba'i phyir ro zhes kyang zer zhing /
de'i phyir de dag rnam pa gnyis su smras te /
'di ltar bdag las kyang skye la gzhan las kyang skye ba dang /
rtag pa yang yin la mi rtag pa yang yin pa dang /
de nyid kyang yin la gzhan yang yin pa'i phyir zhes rnam pa gnyis su smra bas /
de dag la dbu ma pas 'di skad ces brjod par bya'o / /
shes ldan dag ji re zhig gtam zhig nyon cig /
mi gcig cig gis chom rkun pa gcig dang mi bsad pa gcig bzung ste /
rgyal po la phul ba dang /
de nas rgyal pos chom rkun pa de la kAR+ShA pa Na lnga brgya'i chad pas bcad /
mi gsod pa ni kAr+ShA pa Na stong gi chad pas bcad do / /
de nas yang mi gzhan zhig gis chom rkun pa yang yin la /
mi gsod pa yang yin pa'i mi gcig bzung ste /
rgyal po la phul ba dang /
de nas rgyal pos mi des nyes pa gnyi ga byas so zhes chad pa nyis 'gyur gyis bcad do zhes grags pa de bzhin du /
kho bos khyod kyang chad pa nyis 'gyur gyis gcad par bya'o / /
de la chad pa nyis 'gyur ni 'di yin te /
don dam par phyogs kyi gos can dag gi blos yongs su brtags pa lha la sogs pa'i lus sam /
sems can dmyal ba la sogs pa'i lus kyi srog gi bdag nyid bdag las skye ba med de yod pa'i phyir /
dper na shes pa yod pa nyid bzhin no / /
don dam par phyogs kyi gos can dag gi blos yongs su brtags pa lha la sogs pa'i lus sam /
sems can dmyal ba la sogs pa'i lus kyi srog gi bdag nyid de'i rkyen mi'i lus la sogs pa lus kyi rnam grangs gzhan dag las skye ba med de gzhan yin pa'i phyir /
dper na bum pa bzhin no / /
don dam par gzhan phyogs kyi gos can dag gis brjod par 'dod pa mi'i lus la sogs pa dag lha la sogs pa'i lus sam /
sems can dmyal ba la sogs pa'i lus kyi srog gi bdag nyid kyi rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
gzhan yang khyed kyi brtul zhugs ni thar pa thob par byed pa ma yin te /
'di ltar khyed na re /
gsod sems med par yang gang na srog chags yod pa der bsod nams ma yin pa dang 'brel par 'gyur ro zhes zer bas /
des na khyim pa dag nyin re bzhin kha zas kyi g.yos byed pa gang yin pa de yang bu dang /
chung ma dang /
lha dang /
mgron dang /
dge sbyong la sogs pa dang /
gtor ma dang /
slong ba la sbyin pa la sogs pa dang /
thun mong kho nar g.yos byed pa yin la /
'dir yang 'bru dang /
chu dang /
shing dang /
lo ma dang /
yal ga la sogs pa la sems can gang dag brten pa de dag gsod par byed pas der slong mo len pa dang /
za ba bsod nams ma yin pa dang 'brel pas thar pa med cing ngan song du 'gro bar 'gyur ba'i phyir dang /
phyogs kyi gos can dag gi phyir 'dug gnas gang dag byed pa dang /
mu stegs byed dag gi phyir lha khang gang dag byed pa der shing dang pha gu dang /
'jim pa dang /
chu la sogs pa nye bar stobs pa dag tu yang srog chags mtha' yas mu med pa dag 'chi bar 'gyur bas /
gal te longs spyad na bsod nams ma yin pa skye bas phyogs kyi gos can dag dang /
mu stegs byed dag la thar pa med cing ngan song du 'gro bar 'gyur ba lta na /
khyed cag gis der yang 'jug par mi bya ba'i phyir ro / /
gzhan yang rdzing bu dang /
lteng ka dang /
khron pa dang /
chu sbyin pa'i khang pa dag tu yang srog chags dag skye zhing 'chi bas de yang btang dgos la /
des na phyogs kyi gos can dag chu dang kha zas mid par byed pa'i chu de dag tu yang srin bu'i rigs brgya stong phrag du ma dag skye zhing 'chi bar 'gyur bas der yang bsod nams ma yin pa dang 'brel pas khyed la thar pa med cing ngan song du 'gro bar 'gyur ba'i phyir ro / /
gzhan yang khyed na re /
sa dang chu dang /
me dang rlung dang /
shing la sogs pa ni reg pa'i dbang po dang ldan pa'i phyir /
dbang po gcig pa srog dang ldan pa yin no zhes zer bas de'i phyir khyed kyis bza' ba dang /
bca' ba dag zos pa na srog chags kyi yan lag zos par 'gyur bas khyed la thar pa med cing ngan song du 'gro bar 'gyur ba'i phyir ro / /
gzhan yang khyod kyis bstan pa'i chos ma yin pa ni ngan song du 'gro ba'i rgyu yin te /
'di ltar mi 'dod bzhin du srog chags dag shi ba yang bsod nams ma yin par 'gyur bar khyed cag 'dod pa'i phyir /
skam sa dang chu dang nam mkha' la skye ba po phra mo grangs med pa dag brten pas khyed cag 'gro ba dang 'greng ba dang 'dug pa dang nyal ba'i g.yang la yang skye ba po mtha' yas mu med pa dag 'chi bar 'gyur ba des na khyed cag la thar pa med cing ngan song du 'gro bar 'gyur ba'i phyir ro / /
gzhan yang khyed na re /
rtsi shing la sogs pa shes pa yod pa nyid yin te /
ldum bu any+dza li ka ri ka dang /
sa mang ga dag 'dzums pa'i phyir /
dper na srog chags man da la ka ri ka la sogs pa bzhin no zhes zer ba de yang gtan tshigs kyi don ma nges pa nyid yin te /
'di ltar skra dang ko lpags la sogs pa yang shes pa yod pa nyid ma yin bzhin du mes bsregs na 'dzums par snang ba'i phyir ro / /
gzhan yang khyed na re /
rtsi shing la sogs pa shes pa yod pa nyid yin te /
'dab ma dang yal ga la sogs pa skye ba'i phyir /
dper na mi la sogs pa bzhin no zhes zer ba de yang gtan tshigs kyi don ma nges pa nyid yin te /
'di ltar byi ru'i myu gu dang /
gser dang bai DUr+ya la sogs pa yang shes pa yod pa nyid ma yin bzhin du skye bar snang ba'i phyir ro / /
gzhan yang khyed na re /
rtsi shing la sogs pa shes pa yod pa nyid yin te /
shing ljon pa nyams pa rnams phyir gsor rung ba'i phyir /
dper na srog chags nyams pa bzhin no zhes zer ba de yang gtan tshigs kyi don ma nges pa nyid yin te /
'di ltar ri mo la sogs pa yang shes pa yod pa nyid ma yin bzhin du nyams pa gsor rung ba snang ba'i phyir ro / /
gzhan yang khyed na re /
rtsi shing la sogs pa shes pa yod pa nyid yin te /
shing ljon pa dang lcug ma la sogs pa 'gro bar 'gyur ba'i phyir ro / /
srog chags kyi yan lag la sogs pa bzhin no zhes zer ba de yang gtan tshigs kyi don ma nges pa nyid yin te /
'di ltar khab la sogs pa lcags las byas pa dag kyang shes pa yod pa nyid ma yin bzhin du rdo khab len gyis 'dren pa dang /
'dzin pa dang /
'gro bar snang ba'i phyir ro / /
gzhan yang khyed na re /
rtsi shing la sogs pa shes pa yod pa nyid yin te dus su skye ba'i phyir ro / /
dper na sems can bzhin no zhes zer ba de yang gtan tshigs kyi don ma nges pa nyid yin te /
'di ltar sems can dmyal ba dag na yang mi dge ba'i las byas pa rnams la sdug bsngal myong ba'i dus su nags tshal ral gri'i lo ma can dang /
me 'bar ba la sogs pa yang shes pa yod pa nyid ma yin bzhin du skye bar snang ba'i phyir dang /
lha dag la yang dge ba'i las byas pa rnams la bde ba'i longs spyod myong ba'i dus su rin po che'i shing ljon pa shin tu yid 'phrog pa lha'i na bza' dang /
dbu rgyan dang /
gdu bu rgyan can dang /
dpung rgyan dang /
do shal dang /
se mo do 'phyang ba /
me tog sna tshogs rnam par 'byes pa dang ldan pa la sogs pa yang shes pa yod pa nyid ma yin bzhin du skye ba snang ba'i phyir ro / /
gzhan yang khyed kyi dka' thub yongs su gdung ba dang /
skra 'bal ba dang /
zas chung ngu rtsub mo za ba la sogs pa'i rnam pa dag ni nyon mongs pa zhi bar 'gyur ba'i rgyu ma yin te /
'di ltar bong bu rtswa dang phub ma za ba rnams dang /
las mi dang gdol pa la sogs pa rlung dang lhags pa dang /
nyi ma dang /
sha sbrang dang /
sbrang bu mchu rings dang /
sdig sbrul la sogs pa'i reg pas yongs su gdungs pa rnams la yang 'dod chags shas chen po skye bar snang ba'i phyir ro / /
gzhan yang khyed na re /
lha yid du 'ong ba rjes su dran pa dang /
bsam gtan la rtse gcig tu dmigs pa bzhin du shi ba rnams bde 'gror 'gro bar 'gyur ro zhes zer ba de yang khyed la mi 'grub ste /
'di ltar sdug bsngal gyis bab col du sems g.yengs par gyur pa khyed la /
lha yid du 'ong ba rjes su dran pa dang /
bsam gtan la rtse gcig tu dmigs bzhin du 'chi 'pho ba med pas gcer bur rgyu ba dus kyi chos kun du sbyong ba'i gnas skabs su shi ba rnams sems can dmyal ba dang /
dud 'gro dang /
yi dags rnams su skye ba kho nar 'gyur ba'i phyir ro / /
gzhan yang 'ug pa pa dag gis grangs can la sogs pa'i tshig ni bden te /
smras pa'i phyir sangs rgyas kyi bka' bzhin no zhes smras pa gang yin pa de la /
grangs can la sogs pa'i tshig bden pa nyid du sgrub pa khas blangs pa la gnod par 'gyur te /
'di ltar 'ug pa pa dag grangs can la sogs pa'i tshig mi ldan par 'dod pa'i phyir te /
'ug pa pa'i gtan tshigs de yang ma nges pa yin te /
'di ltar khyed na re /
grangs can la sogs pa'i tshig ni brdzun te /
smras pa'i phyir /
sangs rgyas kyi bka' bzhin no zhes kyang zer ba'i phyir ro / /
gzhan yang khyed na re /
sangs rgyas kyi bka' ni mi bden te smras pa'i phyir /
grangs can la sogs pa'i tshig bzhin no zhes zer ba gang yin pa de yang gtan tshigs ma nges pa nyid yin te /
'di ltar khyed mu stegs byed kyi tshig la yang smras pa nyid yod pa de la yang don ji lta ba bzhin du 'dod pa'i phyir ro / /
gzhan yang khyed na re /
sangs rgyas pa dag gis don dam par de dag gi thar pa'i tshig gi don du gyur pa med pa kho na'o zhes smras pas /
rang nyid kyis rang nyid sun dbyung ba byas pas /
kho bo cag gis sun dbyung bar bya mi dgos so zhes zer ba gang yin pa de ni khyed kyis sangs rgyas pa'i grub pa'i mtha' ma rtogs pa kho na rang dgar smras pa yin te /
'di ltar sangs rgyas pa'i grub pa'i mtha' las /
mya ngan 'das pa dngos med min / /
de la dngos po ga la yod / /
dngos dang dngos med yongs shes pa / /
skye ba med pa thar zhes bya / /
zhes gsungs pa'i phyir ro / /
gzhan yang khyed kyis 'jig rten gyi spyi gtsug lta bu'i thar pa yod par brjod pa ni mya ngan las 'das pa brtag pa'i skabs su dpyad par bya'o / /
zhar la bshad pas chog gi skabs nyid bsgrub par bya'o / /
de'i phyir de ltar gnyis las ma yin no zhes bya ba ni dam bcas pa spyi'i bkod pa gsum pa'i mjug bsdu ba yin no / /
de la de phyir zhes bya ba ni ji skad bstan pa'i rjes su dpag pa dag gis bsgrubs pa de'i phyir ro / /
de ltar gnyis las ma yin no zhes bya ba ni don dam par dngos po rnams gnyis las skye ba med par sgrub po zhes bstan pa yin no / /
dam bcas pa'i spyi'i bkod pa gsum pa bshad zin to / /
da ni dam bcas pa'i spyi bkod pa bzhi pa bsgrub par bya ste /
de'i phyir de ni rgyu med min / /
zhes bya ba brjod par bya ste /
rgyu med par zhes bya ba'i tha tshig go zhes bya ba la sogs pa smras so / /
'di skad bstan te /
kho bos sngar dam bcas pa'i spyi rnam pa bzhi bkod pa las /
dam bcas pa'i spyi dang po dang gnyis pa dang gsum pa ni bsgrubs zin to / /
de'i 'og tu da ni dam bcas pa'i spyi bkod pa bzhi pa dngos po rnams rgyu med pa las skye ba med pa zhes bya ba de bsgrub par bya'o / /
de la da ni zhes bya ba ni da'am da ltar te /
da ni dam bcas pa'i spyi bkod pa bzhi pa bsgrub par bya'o zhes bya bar sbyar ro / /
de'i phyir rgyu med min zhes bya ba brjod par bya ste zhes bya ba la sogs pa smras so / /
'dir yang rgyu med min zhes bya ba'i dgag pa 'di ni med par dgag pa'i don du blta bar bya ste /
dgag pa gtso che ba'i phyir dang /
'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro / /
ma yin par dgag pa yongs su gzung na ni de sgrub pa gtso che ba'i phyir chos rnams ma skyes so zhes sgrub pas skye ba med par ston pa'i phyir mdzad pa'i mtha' dang bral bar 'gyur te /
lung las gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro / /
'dir dngos po rnams rgyu med pa las skye ba med pa kho na'o zhes nges par gzung bar bya'o / /
gzhan du nges par gzung na rgyu med pa kho na las skye ba med de /
'o na ci zhe na /
rgyu las skye'o zhes bya bar nges par 'gyur ba dang /
de bzhin du rgyu med pa kho na las ni skye ba med do / /
'o na ci zhe na /
rgyu yod pa dang med pa las skye'o zhes bya bar nges par 'gyur bas de yang mi bzhed de /
mdzad pa'i mtha' dang bral ba'i phyir ro zhes snga ma bzhin du sbyar bar bya'o / /
rgyu med pa ni rnam pa gnyis te /
dngos por gyur pa ma yin pa dang /
dngos por gyur pa'o / /
de la dngos por gyur pa ma yin pa ni rgyu'i dngos por gyur pa gtan med par smra ba ste /
'jig rten rgyang pan pa'i grub pa'i mtha' las dngos po rnams rgyu med pa las skye bar smra ba yin no / /
dngos por gyur pa ni rgyu'i dngos por gyur pa mi mthun pa gzhan yod par smra ba ste /
ngo bo nyid dang dbang phyug la sogs pa rgyur smra ba'i grub pa'i mtha' las mi mthun pa rgyur smra ba yin no / /
de la dang por rgyu med par dngos por gyur pa ma yin pa las skye ba dgag par bya ste /
de'i phyir rgyu med par zhes bya ba'i tha tshig go zhes bya ba smras te /
rgyu med ces bya ba ni rgyu med par zhes bya ba'i tha tshig go zhes bya bar sbyar ro / /
ci zhig ce na zhes bya ba ni rgyu med pa las ci zhig ma yin zhe na zhes 'grel pa byed pa nyid kyis dri ba'i tshig yin no / /
de'i lan du 'grel pa byed pa nyid kyis /
dngos po gang dag gang na yang / /
skyes pa nam yang yod ma yin / /
zhes bya ba'i skabs yin no zhes bya ba smras te /
rgyu med pa las ci zhig ma yin zhe na /
rgyu med pa las /
dngos po gang dag gang na yang / /
skyes pa nam yang yod ma yin / /
zhes bya ba'i skabs yin no zhes bya bar sbyar ro / /
de la dngos po gang dag ces bya ba ni nang dang phyi rol gyi cha phra ba dang rags pa dag go / /
gang na yang zhes bya ba ni bdag cag gi phyogs dang /
gzhan gyi phyogs na yang ngo / /
skyes pa nam yang yod ma yin / /
zhes bya ba ni don dam par nang dang phyi rol dang /
cha phra ba dang rags pa'i dngos po gang dag bdag cag gi phyogs dang /
gzhan gyi phyogs gang na yang skyes pa dus nam yang yod pa ma yin pa'o / /
nam yang zhes bya ba ni 'das pa dang /
ma 'ongs pa dang /
da ltar byung ba'i dus nam yang ngam rang gi sde pa dang gzhan gyi sde pas brtags pa'i gnas skabs nam yang ngo / /
yod ma yin zhes bya ba ni rgyu med pa las /
dngos po gang dag gang na yang / /
skyes pa nam yang yod ma yin / /
zhes med pa dgag pa'i don du blta bar bya ba yin gyi /
mi skye ba yod do zhes ma yin par dgag pa'i don du ni blta bar mi bya'o zhes bya bar sbyar ro zhes bya ba'i skabs yin no zhes bya ba ni sngar dam bcas pa'i spyi bkod pa dang po sgrub pa'i skabs su de la re zhig bdag las ma yin zhes bya ba ci zhig ce na /
skyes pa nam yang yod ma yin / /
zhes bya ba la sogs pa ste /
re re dang sbyar bar bya'o zhes ji skad bstan pa'i skabs yin pa ste /
des na rgyu med pa las /
dngos po gang dag gang na yang / /
skyes pa nam yang yod ma yin / /
zhes bya ba yin no zhes bstan to / /
'di la drang srong chen po 'jig rten mig ces bya ba des grangs can dag kho na'i gyes pa gcig la brten nas 'jig rten rgyang pan pa'i grub pa'i mtha' 'bum byas pas de 'di skad ces /
sems can skye ba gzhan du las dge ba dang mi dge ba nye bar bsags pa'i rgyu can dag 'dir skye bar 'gyur ba yang med do / /
'das pa'i 'jig rten yang med do / /
de nas 'dir 'ong ba yang 'ga' yang med do / /
'di nas gang du 'gro bar 'gyur ba'i 'jig rten gzhan yang med de /
'di ltar rgyu las dang nyon mongs pa med par yang bu ram dang /
chu dang /
skyu ru ra dang /
d+ha ta ki dang /
phabs dang /
'bras phye dang /
shing shun la sogs pa sman bsdus te mnan pa las bu ram chang gi khyad par rnam pa tha dad pa ro dang mthu dang smin pa tha dad pa dag 'byung bar 'gyur ba de dag kyang 'jig rten pha rol nas 'ongs te 'dir skye ba ma yin gyi /
'di ltar bu ram dang /
chu dang /
skyu ru ra dang /
d+ha ta ki dang /
phabs dang /
'bras phye dang /
shing shun la sogs pa sman gyi rdzas de dag nyid bsdus te mnan pa'i mthu las bu ram chang de lta bur 'gyur ba yin no / /
de bzhin du nang gi skye mched rnams kyang las dang nyon mongs pa dag med par khu chu dang /
khrag la sogs pa tshogs pa las skye'o / /
gzhan yang gal te sha'i phung po ri rab tsam spungs te /
der zhag bdun gyi bar du char bab par 'gyur na /
der sha'i phung po'i tshad kho na tsam gyi srin bu'i phung po skye bar 'gyur na /
ci de snyed kyi sems can de dag 'jig rten pha rol nas 'ongs sam zhes zer te /
de dag la sogs pa dpe ltar snang ba du ma dag gis rgyu med pa las skye bar sems pas de dag la sogs pa lta ba ngan pa spang ba'i phyir /
slob dpon klu sgrub kyi zhal snga nas kyis rgyu med pa las /
dngos po gang dag gang na yang / /
skyes pa nam yang yod ma yin / /
zhes bya ba 'di bka' stsal to / /
ci'i phyir zhe na zhes bya ba ni 'grel ba byed pa nyid kyis /
gal te gzhan dag ci'i phyir rgyu med pa las skye ba med snyam du sems pa'i bsam pa la brtags nas dogs pa bsu ba'i tshul du dri ba yin no / /
de'i phyir de ston pa'i rjes su dpag pa med pa'i phyir dang /
rjes su dpag pa dang grags pa'i gnod par 'gyur ba'i skyon yod pa'i phyir yang ngo zhes bya bar dgongs so zhes bya ba smras so / /
'di skad bstan te /
khyod kyi rgyu med pa las skye bar sgrub pa'i don de ston pa'i rjes su dpag pa med pa'i phyir /
'di ltar de ni tshig tsam du zad pas de'i phyir dngos po rnams rgyu med pa las skye ba med do / /
gzhan yang khyod kyi rgyu med pa las skye bar sgrub pa de la rjes su dpag pa'i gnod par 'gyur ba'i skyon yod pa'i phyir dang /
grags pa'i gnod par 'gyur ba'i skyon yod pa'i phyir yang dngos po rnams rgyu med pa las skye ba med do / /
yang ngo zhes bya ba'i sgras ni skyon gnyi ga bsdu ba'i don to zhes bya bar dgongs so zhes bya ba ni de ltar khyod kyi rgyu med pa las skye bar sgrub pa'i don de ston pa'i rjes su dpag pa med pa'i phyir dang /
khyod kyi phyogs 'di la rjes su dpag pa'i gnod par 'gyur ba'i skyon dang /
grags pa'i gnod par 'gyur ba'i skyon yod pa'i phyir /
yang dngos po rnams rgyu med pa las skye ba med do zhes bya bar mdo mdzad pas dgongs so zhes bya ba'i tha tshig go / /
gal te ji ltar rjes su dpag pa'i gnod par 'gyur ba'i skyon yod ce na /
de bstan pa'i phyir /
de la rjes su dpag pa'i gnod pa ni zhes bya ba la sogs pa smras so / /
de la ji ltar rjes su dpag pa'i gnod par 'gyur ba'i skyon yod pa de bstan pa'i phyir /
kun rdzob tu khas blangs pa nang gi skye mched kyi dngos po rnams rgyu med pa las skye ba med de /
spyi dang khyad par nyid dang ldan pa'i phyir /
dper na myu gu bzhin no zhes bya ba smras so / /
de la kun rdzob tu khas blangs pa nang gi skye mched kyi dngos po rnams zhes bya ba 'di ni chos can yin la /
rgyu med pa las skye ba med de zhes bya ba 'di ni bsgrub par bya ba chos yin /
spyi dang khyad par nyid dang ldan pa'i phyir zhes bya ba 'di ni sgrub pa'i chos yin /
dper na myu gu bzhin no zhes bya ba 'di ni dpe yin par sbyar ro / /
de la kun rdzob tu khas blangs pa nang gi skye mched kyi dngos po rnams zhes bya ba ni dbu ma pas kun rdzob tu khas blangs pa nang gi skye mched kyi dngos po mig la sogs pa gang dag yin pa rnams te /
de rnams 'dir chos can du bya'o / /
rgyu med pa las skye ba med de zhes bya ba ni kun rdzob tu khas blangs pa nang gi skye mched kyi dngos po de rnams rgyu med pa las skye ba med par bsgrub par bya ba ste /
de ni 'dir bsgrub par bya ba chos yin no / /
spyi dang khyad par nyid dang ldan pa'i phyir zhes bya ba la spyi nyid dang ldan pa'i phyir zhes bya ba ni mig la sogs pa skye mched drug po dag la skye mched ces bya ba spyi yod pa'i phyir ro / /
khyad par nyid dang ldan pa'i phyir zhes bya ba ni mig la sogs pa skye mched drug po dag la /
mig dang /
rna ba dang /
sna dang /
lce dang /
lus dang /
yid ces bya ba so so'i khyad par nyid yod pa'i phyir ro / /
yang na spyi nyid dang ldan pa'i phyir zhes bya ba ni skye mched thams cad la skye mched rnams skye mched rnams zhes bya ba spyi yod pa'i phyir ro / /
khyad par nyid dang ldan pa'i phyir zhes bya ba ni mi'i skye mched rnams zhes bya ba dang /
lha'i skye mched rnams zhes bya ba dang /
dud 'gro'i skye mched rnams zhes bya ba khyad par nyid yod pa'i phyir /
nyid ces bya ba ni spyi dang khyad par gyi dngos po rnams ni spyi dang khyad par nyid do / /
ldan pa'i phyir zhes bya ba ni spyi dang khyad par nyid dang ldan pa'i phyir te /
de ni 'dir sgrub pa'i chos so / /
dper na myu gu bzhin no zhes bya ba ni 'di ltar myu gu la yang myu gu thams cad la myu gu zhes bya ba'i rigs spyi nyid kyang yod la /
'bras kyi myu gu dang /
nas kyi myu gu zhes bya ba la sogs pa khyad par nyid kyang yod pa ste /
dper na myu gu kun rdzob tu spyi dang khyad par nyid dang ldan pa'i phyir rgyu med pa las skye ba med de /
'di ltar thog ma med pa'i rgyu brgyud pa las skye bas rgyu med pa las skye ba med pa de bzhin du kun rdzob tu khas blangs pa nang gi skye mched kyi dngos po rnams kyang spyi dang khyad par nyid dang ldan pa'i phyir rgyu med pa las skye ba med do / /
'di ltar thog ma med pa'i rgyu brgyud pa las skye bas rgyu med pa las skye ba med de /
de ni 'dir chos mthun pa'i dpe yin no / /
de ltar re zhig khyod kyi rgyu med pa las skye bar sgrub pa de la rjes su dpag pa'i gnod par 'gyur ba'i skyon yod pa'i phyir dngos po rnams rgyu med pa las skye ba med par dgongs so / /
gal te ji ltar grags pa'i gnod par 'gyur ba'i skyon yod ce na /
de bstan pa'i phyir grags pa'i gnod pa ni zhes bya ba la sogs pa smras so / /
de la ji ltar grags pa'i gnod par 'gyur ba'i skyon yod pas de bstan pa'i phyir /
'jig rten 'di na yod pa gang yin pa de ni rgyu las skye bar grags pa ste /
dper na rgyu spun dag las snam bu dang rtsi rkyang dag las sab ma skye ba la sogs pa bzhin no zhes bya ba smras so / /
'di skad bstan te /
ba lang rdzi'i chung ma yan chad la snam bu dang sab ma la sogs pa rgyu dang bcas pa las skye bar grags pas /
khyod kyi kun rdzob tu nang gi skye mched kyi dngos po rnams rgyu med pa las skye bar sgrub pa'i don de la ni grags pa dang 'gal ba'i gnod par 'gyur ba'i skyon yod pa'i phyir yang dngos po rnams rgyu med pa las skye ba med par dgongs so / /
de ltar na re zhig rgyu med pa dngos por gyur pa ma yin pa las glo bur du skye ba med do / /
da ni rgyu med pa de dngos por gyur pa las skye ba dgag par bya ste /
de'i phyir yang na rgyu med ces bya ba ni rgyu ngan pa ste /
chung ma med pa zhes bya ba la sogs pa bzhin no zhes bya ba smras te /
yang na rgyu med ces bya ba ni rgyu ngan pa ste /
ngo bo nyid dang dbang phyug la sogs pa rgyur smra ba'i grub pa'i mtha' las mi mthun pa rgyur smra ba yin no zhes bya bar sbyar ro / /
de la yang na zhes bya ba ni rgyu med ces bya ba ni rgyu med pa dngos por gyur pa ma yin pa sngar bstan pa 'ba' zhig tu yang ma zad de /
yang rnam pa gcig tu na rgyu med ces bya ba ni /
rgyu med pa dngos por gyur pa ngan pa la yang bya'o zhes bya ba'i tha tshig go / /
rgyu med ces bya ba ni rgyu ngan pa ste zhes bya ba ni rgyu'i bya ba byed pa nyid ma yin pas rgyu med pa dang 'dra bar rgyu med pa zhes bya ste /
gang ngo bo nyid kyis yod kyang skye bar byed pa ma yin pas ngan pa de ni rgyu med pa zhes bya'o / /
de yang ji lta bu zhe na /
dper na chung ma med pa zhes bya ba la sogs pa bzhin no zhes bya ba smras te /
dper na chung ma ngan pa skyon chags pa dngos por gyur pa yod kyang chung ma'i bya ba ni mi byed pas de la chung ma med pa zhes bya ba dang /
bu ngan pa skyon chags pa dngos por gyur pa yod kyang bu'i bya ba mi byed pas de la bu med pa zhes bya ba bzhin du /
ngo bo nyid dang dbang phyug la sogs pa rgyur smra ba'i grub pa'i mtha' las mi mthun pa rgyur smra ba dag kyang rgyu ngan pa skyon chags pa dngos por gyur pa yod kyang rgyu'i bya ba mi byed pas de yang rgyu med pa zhes bya'o / /
rgyu ngan pa gang zhe na zhes bya ba ni rgyu med pa dngos po gyur pa yod kyang rgyu'i bya ba mi byed pas rgyu ngan pa theg pa zhes bya ba de yang gang zhe na zhes 'dir 'grel pa byed pa nyid kyis dri ba'i tshig yin no / /
de'i lan du 'grel pa byed pa nyid kyis /
ngo bo nyid dang /
dbang phyug dang /
skyes bu dang /
gtso bo dang /
dus dang /
sred med kyi bu la sogs pa ste zhes bya ba smras te /
sogs pa zhes bya ba'i sgras ni tshangs pa dang /
skye dgu'i bdag po dang /
ma nu dang /
gnam gyis bskos pa dang /
par sig rnams kyi dru bA na dang /
bar bar rnams kyi yu na zhes bya ba'i bar dag bsdu'o / /
ci'i phyir de dag rgyu med pa yin zhe na /
de'i phyir yang dag pa ma yin pa'i phyir ro zhes bya ba smras te /
ngo bo nyid dang /
dbang phyug dang /
skyes bu dang /
gtso bo dang /
dus dang /
sred med kyi bu dang /
tshangs pa dang /
skye dgu'i bdag po dang /
ma nu dang /
gnam gyis bskos pa dang /
dru bA na dang /
yu na la sogs pa de dag ni ngo bo nyid kyi rgyu yang dag pa ma yin pa'i phyir te /
de dag ni kun rdzob tu dngos por gyur pa yin du zin kyang skyed par byed pa nyid ma yin pa'i phyir /
ngan pas med pa dang 'dra ba'i phyir rgyu nyid ma yin no / /
da ni rgyu med pa dngos por gyur pa de las skye ba dgag par bya ste /
de'i phyir dngos po rnams rgyu med pa de las skye ba med de zhes bya ba la sogs pa smras so / /
gal te dngos po rnams rgyu med pa de las ci'i phyir skye ba med ce na /
de'i phyir de las skye bar ston pa'i rjes su dpag pa med pa'i phyir dang /
rjes su dpag pa'i gnod par 'gyur ba'i phyir yang ngo zhes bya bar dgongs so zhes bya ba smras so / /
'di skad bstan te /
khyod kyi ngo bo nyid dang /
dbang phyug la sogs pa de las dngos po rnams skye bar ston pa'i rjes su dpag pa med pa'i phyir /
'di ltar de ni tshig tsam du zad pas de'i phyir dngos po rnams rgyu ngan pa las skye ba med do / /
gzhan yang khyed kyi rgyu ngan pa ngo bo nyid dang /
dbang phyug la sogs pa de las dngos po rnams skye bar sgrub pa de dag thams cad kho bos rjes su dpag pa dag gis dgag par nus pa'i gnod pa khyod la 'byung bar 'gyur ba'i phyir yang dngos po rnams rgyu ngan pa las skye ba med do / /
yang ngo zhes bya ba'i sgra ni skyon gnyi ga bsdus pa'i don to zhes bya bar dgongs so zhes bya ba ni /
de ltar khyod kyi rgyu ngan pa ngo bo nyid dang dbang phyug la sogs pa de las dngos po rnams skye bar ston pa'i rjes su dpag pa med pa'i phyir dang /
khyod kyi phyogs 'di la rjes su dpag pa'i gnod par 'gyur ba'i phyir yang dngos po rnams rgyu ngan pa las skye ba med do zhes bya bar mdo mdzad pas dgongs so zhes bya ba'i tha tshig go / /
de ni re zhig rgyu med pas dngos por gyur pa las skye ba dgag pa spyir bstan pa yin no / /
da ni rgyu med pa dngos por gyur pa las skye bar smra ba dag rim bzhin du dgag par bya'o / /
de la re zhig rgyu med pa dngos por gyur pa ngo bo nyid du smra ba dag gi grub pa'i mtha' ni gang yin /
ji ltar dngos po rnams ngo bo nyid las skye ba med ce na /
de'i phyir re zhig ngo bo nyid du smra ba dag gi grub pa'i mtha' bstan pa'i phyir /
de la re zhig ngo bo nyid du smra ba dag na re /
nang gi skye mched rnams ngo bo nyid las skye bar dam 'cha' ste /
lus sna tshogs 'grub pa'i phyir /
dper na pad+ma dag gi kha dog dang /
dbyibs dang /
lo ma dang /
chu ba dang /
'dab ma dang /
ze ba dang /
snying po mdzes pa lta bu dang /
rma bya dag gi mgrin pa'i phyogs rin po che mthon ka chen po dang /
an+da rnyil ltar mthon mthing du 'dug la /
mjug sgro'i tshogs dag gi mdongs bkra zhing 'tsher bag yod pa bzhin no zhes zer ro zhes bya ba smras te /
'dis ci bstan zhe na /
sngar dbu ma pas dngos po rnams rgyu med pa de las skye ba med de /
de las skye bar ston pa'i rjes su dpag pa med pa'i phyir dang /
rjes su dpag pa'i gnod par 'gyur ba'i phyir yang ngo zhes bya bar dgongs so zhes smras pa gang yin pa de la ngo bo nyid du smra ba dag ngo bo nyid las skye bar ston pa'i rjes su dpag pa'i phyir zhes bya ba de mi bzod pas /
'dir ngo bo nyid las skye bar ston pa'i rjes su dpag pa dang /
rang gi lo rgyus kyang ston par byed pa yin no / /
de la zhes bya ba'i sgra ni dmigs kyis bsal ba'i don de rgyu med pa dngos por gyur pa las skye bar smra ba de la'o / /
re zhig ces bya ba'i sgra ni rim pa la ltos pa'i don te /
rgyu med pa dngos por gyur pa las skye bar smra ba dag las re zhig ngo bo nyid du smra ba dag gi lo rgyus ston pa yin no / /
ngo bo nyid du smra ba dag na re zhes bya ba ni rgyu med pa dngos por gyur pa ngo bo nyid las skye bar smra ba dag na re 'di skad ces zer ro zhes bya bar sbyar ro / /
de la ngo bo nyid ces bya ba ni gang dngos po thams cad la mi ltos par rang gi ngo bo nyid kyis yang dag par 'grub pa lhan cig skyes pa bcos ma ma yin pa de ni ngo bo nyid ces bya'o / /
ngo bo nyid du smra ba zhes bya ba ni dngos po rnams ngo bo nyid las skye bar smra ba ste /
'jig rten rgyang pan pa'i grub pa'i mtha' byed pa drang srong chen po 'jig rten mig ces bya'o / /
ngo bo nyid du smra ba dag ces bya ba'i sgras ni drang srong chen po 'jig rten mig gi grub pa'i mtha' smra ba dag ces bya ba'i don te /
'jig rten rgyang pan pa dag ces bya ba'i tha tshig go / /
de la 'dir nang gi skye mched rnams zhes bya ba 'di ni chos can yin la /
ngo bo nyid las skye bar dam 'cha' ste zhes bya ba 'di ni bsgrub par bya ba chos yin /
lus sna tshogs 'grub pa'i phyir zhes bya ba 'di ni sgrub pa'i chos yin /
dper na pad+ma dag gi kha dog dang /
dbyibs dang /
lo ma dang /
chu ba dang /
'dab ma dang /
ze ba dang /
snying po mdzes pa lta bu dang /
rma bya dag gi mgrin pa'i phyogs rin po che mthon ka chen po dang /
an+da rnyil ltar mthon mthing du 'dug la /
mjug sgro'i tshogs dag gi mdongs bkra zhing 'tsher bag yod pa bzhin no zhes bya ba 'di ni dpe yin par sbyar ro / /
de la nang gi skye mched rnams zhes bya ba la /
nang gi zhes bya ba ni bdag gis byin gyis brlabs shing gnas su byas pa'o / /
bdag ces bya ba ni 'tsham la bdag gir byed pa ste /
yo byad gya nom pa dang /
rgya chen po dag dang por byas nas /
yo byad ngan pa dang khyon chung ngu'i bar dag la bdag gir byed pas bdag ces bya'o / /
bdag des byin gyis brlabs shing gnas su byas pa ni nang gi zhes bya'o / /
skye mched rnams zhes bya ba ni sems dang sems las byung ba rnams skye zhing 'byung ba dang /
mched cing rgyas par byed pas skye mched rnams te /
'di lta ste /
mig dang /
rna ba dang /
sna dang /
lce dang /
lus dang /
yid ces bya ba rnams so / /
nang gi skye mched de dag la bsgrub par bya ba chos ngo bo nyid las skye bar dam 'cha' ste zhes bya ba dang /
sgrub pa'i chos lus sna tshogs 'grub pa'i phyir zhes bya ba de gnyis yod pas de ni 'dir chos can yin no / /
ngo bo nyid las skye bar dam 'cha' ste zhes bya ba ni /
nang gi skye mched de dag dngos po thams cad la mi ltos par rang gi ngo bo nyid kyis yang dag par 'grub pa lhan cig skyes pa bcos ma ma yin par khas len pa ste /
de ni 'dir bsgrub par bya ba chos yin no / /
rjes su dpag pa 'di la bsgrub par bya ba chos ngo bo nyid las skye bar dam 'cha' ste zhes bya ba dang /
gang la de bsgrub par bya ba'i chos can nang gi skye mched rnams zhes bya ba de gnyis gcig tu bsdus pa ni phyogs yin par sbyar ro / /
lus sna tshogs grub pa'i phyir zhes bya ba la /
lus zhes bya ba ni rang gi ngo bo nyid do / /
sna tshogs zhes bya ba ni sna tshogs pa dang brgyan pa dang spras pa'o / /
'grub pa'i phyir zhes bya ba ni kha dog dkar po dang /
dmar po dang /
sngon po dang /
ser po la sogs pa dang /
dbyibs ring po dang /
thung ngu dang /
zlum po dang /
gru bzhi la sogs pas lus sna tshogs 'grub pa'i phyir te /
de ni 'dir nang gi skye mched rnams ngo bo nyid las skye bar dam 'cha' ba'i sgrub pa'i chos yin no / /
de yang ji lta bu zhe na /
de'i phyir dper na zhes bya ba la sogs pa smras te /
dper na pad+ma dag gi kha dog la sogs pa mdzes pa dang /
rma bya dag gi mgrin pa'i phyogs mthon mthing du 'dug pa dag la sogs pa byed pa po gang yang med par ngo bo nyid kyis de ltar skyes pa bzhin du nang gi skye mched kha dog dang dbyibs la sogs pa dag gi lus sna tshogs grub pa rnams kyang byed pa po gang yang med par ngo bo nyid kyis de ltar skye'o zhes dam 'cha' bar sbyar ro / /
de la pad+ma dag ces bya ba ni mtsho las skyes pa dag mtshon pa ste /
des na pad+ma ma dang /
ut+pal dang /
ku mu da dang /
dri mchog dang /
pad+ma dkar po la sogs pa dag spyir gzung ngo / /
kha dog dang /
dbyibs dang /
lo ma dang /
chu ba dang /
'dab ma dang /
ze ba dang /
snying po mdzes pa zhes bya ba ni /
kha dog la sogs pa gang la mdog mdzes pa yod pa de ni kha dog la sogs pa mdzes pa'o / /
des na pad+ma la sogs pa mtsho nas skyes pa gang dag la kha dog mdzes pa dang /
dbyibs mdzes pa dang /
lo ma mdzes pa dang /
chu ba mdzes pa dang /
'dab ma mdzes pa dang /
ze ba mdzes pa dang /
snying po mdzes pa yod pa de dag ni /
kha dog dang /
dbyibs dang /
lo ma dang /
chu ba dang /
'dab ma dang /
ze ba dang /
snying po mdzes pa zhes bya ba'o / /
lta bu zhes bya ba ni dper na /
pad+ma la sogs pa de dag gi kha dog la sogs pa'i mdzes pa de dag su zhig chur zhugs te /
kha dog dang dbyibs sna tshogs bkra zhing mdzes pa dag tu byed par 'gyur te /
byed pa po mang po zhig yod du zin kyang de dag byed mi nus na byed pa po dang 'byin pa po gcig gis de dag byed nus par lta ga la 'gyur te /
mi nus pa de bzhin du nang gi skye mched kha dog dang dbyibs la sogs pa dag gis lus sna tshogs grub pa rnams kyang byed pa po gang gis kyang ma byas par ngo bo nyid las skye bar dam 'cha'o zhes bya ba la sogs pa'i tha tshig go / /
rma bya dag ces bya ba 'dis ni nang gi sems can du bgrang ba dag gi dpe yin no / /
de la mgrin pa'i phyogs rin po che mthon ka chen po dang /
an+da rnyil ltar mthon mthing du 'dug la zhes bya ba ni rma bya gang dag la mgrin pa'i phyogs kyi nor bu rin po che mthon ka chen po dang /
an+da rnyil ltar mthon mthing du 'dug pa yod pa de dag ni mgrin pa'i phyogs rin po che mthon ka chen po dang an+da rnyil ltar mthon mthing du 'dug pa zhes bya'o / /
de la rin po che mthon ka chen po zhes bya ba ni kha dog mthon ka'i shas shin tu che bas mthon ka chen po zhes bya'o / /
an+da rnyil zhes bya ba ni rin po che mthon ka chen po de dag nyid kyi bye brag ste /
rin po che in+d+ra nI la zhes bya ba yin no / /
des ni rin po che mthon ka chen po dang /
an+da rnyil ltar mthon mthing du 'dug la zhes bya ba ni de 'dra bar mgrin pa'i phyogs mthon mthing du 'dug pa yin no / /
rma bya de dag gi mgrin pa'i phyogs rin po che mthon ka chen po dang /
an+da rnyil ltar mthon mthing du 'dug la zhes bya ba 'ba' zhig tu yang ma zad de /
'di ltar mjug sgro'i tshogs de dag gi mdongs bkra zhing 'tsher bag yod pa yang yin te /
rma bya gang dag la mjug sgro'i tshogs dag gi mdongs bkra zhing 'tsher bag yod pa de dag ni mjug sgro'i tshogs dag gi mdongs bkra zhing 'tsher bag yod pa zhes bya'o / /
bzhin no zhes bya ba ni dper na rma bya de dag gi mgrin pa'i phyogs rin po che mthon ka chen po dang /
an+da rnyil ltar mthon mthing du 'dug pa /
mjug sgro'i tshogs dag gi mdongs bkra zhing 'tsher bag yod pa de dag su zhig tshon la sogs pa thogs te /
kha dog dang dbyibs sna tshogs la bkra zhing 'tsher bag tu byed par 'gyur te /
byed pa po mang po zhig yod du zin na yang de dag byed mi nus na /
byed pa po dang 'byin pa po gcig gis de ltar byed nus par ga la 'gyur te /
mi nus pa de bzhin du nang gi skye mched kha dog dang dbyibs la sogs pa dag gi lus sna tshogs grub pa rnams kyang byed pa po gang gis kyang ma byas par ngo bo nyid las skye bar dam 'cha'o zhes bya ba'i tha tshig go / /
de ltar na phyi rol dang nang gi rdzas tshogs pa'i mthu las phyi nang gi dngos po rnams kyi kha dog dang /
dbyibs dang /
bong tshod dang /
sgra skad dang /
bsam pa'i dbye ba tha dad par gyur pa yin pas /
dbu ma pa na re /
ngo bo nyid las skye bar ston pa'i rjes su dpag pa med pa'i phyir dngos po rnams ngo bo nyid las skye ba med do zhes zer ba de rigs pa ma yin no zhes zer ro // //
bam po bcu gsum pa /
de skad ces zer ba de'i lan du 'dir 'grel pa byed pa nyid kyis des na de la dam pa'i don de gal te kun rdzob tu nang gi skye mched kun rdzob pa'i shes pa spyod yul rnams byed pa po rang dbang can gyi bya ba la mi ltos pa'i phyir dang /
sus kyang ma byas pa kho na'i phyir rkyen nges pa las skye ba yin na ni grub pa la sgrub bo / /
ci ste don dam par na ni dpe med de /
don dam par pad+ma la sogs pa skye bar khas ma blangs pa'i phyir ro zhes bya ba smras so / /
de la des na zhes bya ba ni ngo bo nyid du smra ba dag gis ji skad smras pa des na'o / /
de la zhes bya ba ni ngo bo nyid du smra ba dag gis sgrub pa'i sbyor ba byas pa de la'o / /
dam bcas pa'i don de zhes bya ba ni ngo bo nyid du smra ba dag gis bsgrub par byas pa'i dam bcas pa'i don sngar smras pa de'o / /
des na de la re zhig 'di skad ces dri bar bya ste /
ci ngo bo nyid las skye bar dam bcas pa'i don de kun rdzob tu sgrub bam /
'on te don dam par sgrub pa 'di la khyed kyi bsam pa ni gang /
dam bcas pa ni gang zhes dri bar bya'o / /
de skad dris pa na ngo bo nyid du smra ba dag dam bcas pa'i don de kun rdzob tu sgrub po zhes zer na /
de'i phyir de dag la 'di skad ces gal te kun rdzob tu nang gi skye mched kun rdzob shes pa'i spyod yul rnams byed pa po rang dbang can gyi bya ba la mi ltos pa'i phyir dang /
sus kyang ma byas pa kho na'i phyir rkyen nges pa las skye ba yin na ni grub pa la sgrub po zhes brjod par bya'o / /
de la gal te kun rdzob tu zhes bya ba ni gal te nang gi skye mched kun rdzob pa'i shes pa'i spyod yul rnams byed pa po rang dbang can gyi bya ba la mi ltos pa'i phyir dang /
sus kyang ma byas pa kho na'i phyir kun rdzob tu rkyen nges pa las skye ba sgrub kyi /
don dam par mi sgrub na ni'o / /
nang gi skye mched ces bya ba ni khyad par gyi gzhi yin te /
mig la sogs pa nang gi skye mched drug po rnams so / /
kun rdzob pa'i shes pa'i spyod yul rnams zhes bya ba ni de dag gi khyad par yin te /
nang gi skye mched de dag nyid kun rdzob pa'i shes pa'i spyod yul dang yul yin pa'i phyir ro / /
byed pa po rang dbang can gyi bya ba zhes bya ba ni /
byed pa po'i mtshan nyid ni rang dbang can yin la /
de'i bya ba ni g.yo ba dang rtsol ba yin pas byed pa po rang dbang can gyi bya ba zhes bya ba ste /
gzhan la mi brten par byed pa zhes bya ba'i tha tshig go / /
byed pa po rang dbang can gyi bya ba de la mi ltos pa'i phyir zhes bya ba ni nang gi skye mched kun rdzob pa'i shes pa'i spyod yul gang dag byed pa po rang dbang can gyi bya ba la mi ltos shing rkyen nges pa la ltos pa de dag ni byed pa po rang dbang can gyi bya ba la mi ltos pa zhes bya ste /
de la mi ltos pa'i phyir rkyen nges pa las skye ba yin na ni zhes bya bar sbyar ro / /
sus kyang ma byas pa kho na'i phyir zhes bya ba ni nang gi skye mched kun rdzob pa'i shes pa'i spyod yul gang dag tshangs pa la sogs pa sus kyang ma byas pa kho na yin zhing /
rkyen nges pa kho na las skye ba de dag ni sus kyang ma byas pa kho na zhes bya ste /
sus kyang ma byas pa kho na'i phyir nges pa las skye ba yin no zhes bya bar sbyar ro / /
byed pa po rang dbang can gyi bya ba la mi ltos pa dang /
tshangs pa la sogs pa sus kyang ma byas pa de dag kyang gang zhe na /
nang gi skye mched kun rdzob pa'i shes pa'i spyod yul rnams zhes bya ba yin te /
de rnams byed pa po rang dbang can gyi bya ba la mi ltos pa'i phyir dang /
tshangs pa la sogs pa sus kyang ma byas pa kho na'i phyir rkyen nges pa las skye ba yin na ni /
ngo bo nyid du smra ba dag gi dam bcas pa'i don de grub pa la sgrub pa'i skyon du 'gyur ro zhes bya bar sbyar ro / /
de la rkyen zhes bya ba ni las dang nyon mongs pa dang /
khu chu dang /
khrag la sogs pa zhes bya ba dang /
sa bon dang /
sa dang /
chu dang /
me dang /
rlung zhes bya ba dag go / /
nges pa zhes bya ba ni mer mer po la sogs pa dang /
mir gyur pa'i las kyi rkyen las mi'i skye mched rnams skye bar 'gyur ba dang /
de bzhin du dud 'gro dang /
yi dags dang /
sems can dmyal bar 'gyur ba'i las kyi rkyen las dud 'gro dang /
yi dags dang /
sems can dmyal ba pa'i skye mched rnams skye bar 'gyur ba dang /
de bzhin du pad+ma dang /
ut+pal dang /
dri mchog dang /
pad+ma dkar po la sogs pa'i sa bon rigs mthun pa las /
pad+ma dang /
ut+pa la la sogs pa skye bar 'gyur ba de ni nges pa zhes bya'o / /
de'i phyir rkyen nges pa de las nang gi skye mched kun rdzob pa'i shes pa'i spyod yul rnams skye ba yin na ni des na khyod kyis dam bcas pa'i don de grub pa la sgrub pa yin te /
'di ltar grub pa'i mtha' gang las sa bon yang 'di snyam du /
bdag gis myu gu mngon par bsgrub par bya'o snyam du mi sems la /
myu gu yang 'di snyam du bdag ni sa bon gyis mngon par bsgrubs so snyam du mi sems so / /
de bzhin du ma rig pa yang 'di snyam du bdag gis 'du byed rnams mngon par sgrub bo snyam du mi sems la /
'du byed rnams kyang 'di snyam du bdag cag ni ma rig pas mngon par bsgrubs so snyam du mi sems te /
'di ltar byed pa po yongs su btsal na nang gi byed pa'i skyes bu'am 'byin pa po dmigs su med mod kyi /
'on kyang rgyu dang rkyen so sor nges pa tshogs pa'i dbang dang sems can rnams kyi las thun mong ba'i dbang gis 'bras bu yo byad so sor nges pa dag kun rdzob tu skye ba gang yin pa de ni chos nyid yin no zhes gsungs pa'i grub pa'i mtha' de nyid khyod kyis bsgrubs pas grub pa la sgrub pa yin no / /
de skad ces smras pa na /
gal te ngo bo nyid du smras pa dag dam bcas pa'i don de don dam par sgrub bo zhes zer na /
de'i phyir de dag la 'di skad ces te /
don dam par na ni dpe med de /
don dam par pad+ma la sogs pa skye bar khas ma blangs pa'i phyir ro zhes brjod par bya'o / /
de la ci ste don dam par na ni zhes bya ba ni ngo bo nyid du smra ba dag gi ngo bo nyid las skye bar dam bcas pa'i don de ji ste don dam par sgrub na ni'o / /
dpe med de zhes bya ba ni don dam par dngos po rnams kyi dpe med pas dngos po rnams ngo bo nyid las skye bar dam bcas pa'i don de ni mi 'grub po zhes bya bar sbyar ro / /
gal te don dam par ji ltar dpe med ce na /
de'i phyir don dam par pad+ma la sogs pa skye bar khas ma blangs pa'i phyir ro zhes bya ba smras te /
ci khyed kyi kho bo'i grub pa'i mtha' las gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes gsungs pa ma thos sam /
de'i phyir don dam par pad+ma la sogs par chos thams cad skye bar khas ma blangs pa'i phyir dpe med do / /
gzhan yang khyed kyis gal te bskal pa du mar rkang pa'i mthe bo ya gcig gis 'greng ste /
lha thams cad mnyes par byed cing /
bdag la dbu ma pa'i phyir don dam par gnyi ga la grags pa'i dpe zhig stsol cig ces gsol ba btab du zin kyang /
lha de dag gis khyod la dpe de lta bu sbyin par mi nus te /
'di ltar bcom ldan 'das kyis don dam par dngos po thams cad skye ba med pa kho nar bka' stsal pa'i phyir ro / /
khyed kyi gtan tshigs lus sna tshogs 'grub pa'i phyir zhes bya ba de yang gang yang rung ba la ma grub pa yin te /
byas pa'i phyir zhes bya ba bzhin te /
'di ltar kho bo'i lung don dam pa'i bden pa gang zhe na /
gang la shes pa yang mi 'jug na /
yi ge rnams lta smos kyang ci dgos zhes gsungs pa des na /
lus sna tshogs 'grub pa zhes bya ba khyod kyi gtan tshigs kyi don de kho bo la ma grub pa nyid yin pas /
des na nang gi skye mched rnams ngo bo nyid las skye bar dam 'cha' ste zhes bya ba de ni dam bcas pa tsam kho nar zad do / /
rgyu med par smra ba dag kho bo'i phyir ni thams cad rgyu med pa las 'grub par 'dod la /
bsgrub par bya ba ni gtan tshigs kyis 'grub par 'dod na ni phyogs snga ma dang 'gal lo zhes bya bas ni 'di skad bstan te /
ngo bo nyid du smra ba khyed kyi lung ni dngos po thams cad rgyu med pa las skye ba 'di yin pas des na khyed kho bo'i phyir dngos po thams cad rgyu med pa las 'grub par 'dod pa'i bsgrub par bya ba dngos po rnams rgyu med pa las skye bar sgrub pa gang yin pa de mi 'grub bo / /
ci'i phyir zhe na /
rgyu med par smra ba khyed dngos po rnams rgyu med pa las skye bar sgrub pa'i gtan tshigs su lus sna tshogs 'grub pa'i phyir zhes bya ba gtan tshigs kyi mtshan nyid du khas len pas /
des na khyed kyi dngos po rnams rgyu kho na las skye bar khas blangs pa yin gyi /
rgyu med pa las skye bar khas ma blangs pa'i phyir /
de ltar na rang gi phyogs snga ma dang 'gal te /
dper na bye brag pas sngar sgra mi rtag pa nyid du khas ma blangs pa 'gyed pa'i dus na rtag pa nyid du sgrub pa de bzhin du /
khyed kyang rang gi grub pa'i mtha' las dngos po thams cad rgyu med pa las skye bar smra la /
'gyed pa'i dus su kho bo'i phyir ni bsgrub par bya ba gtan tshigs kyi rgyus 'grub par 'dod pas de lta na khyed rang gi grub pa'i mtha' dang 'gal bar 'gyur ro zhes bya bar ston to / /
de la rgyu med par smra ba dag ces bya ba ni ngo bo nyid du smra ba dag go / /
kho bo'i phyir ni zhes bya ba ni dbu ma pa la brgal ba'i phyir na'o / /
thams cad rgyu med pa las 'grub par 'dod pa zhes bya ba ni nang gi skye mched la sogs pa dngos po thams cad ngo bo nyid las skye bar dam 'cha' zhing rgyu med pa las 'grub par 'dod pa'o / /
bsgrub par bya ba ni gtan tshigs kyis 'grub par 'dod na ni zhes bya ba ni ngo bo nyid du smra ba dag gis bsgrub par bya ba nang gi skye mched rnams ngo bo nyid las skye bar dam 'cha' ste zhes smos pa gang yin pa de ni gtan tshigs gang lus sna tshogs 'grub pa'i phyir zhes bya ba des 'grub par 'dod na ni'o / /
phyogs snga ma dang 'gal lo zhes bya ba ni ngo bo nyid du smra ba dag gi grub pa'i mtha' las dngos po thams cad rgyu med pa las 'grub par 'dod pa'i phyogs snga ma de dang /
de sgrub pa gtan tshigs kyi rgyus 'grub par 'dod pa 'gal ba'o / /
ci ste rgyu yod par smra ba la gtan tshigs med par bstan par mi nus pas kla klo la kla klo'i skad bzhin te /
des na gtan tshigs sbyar kyang phyogs snga ma'i gnod pa med do zhe na zhes bya ba ni ci ste ngo bo nyid du smra ba dag dbu ma pa la lan 'di skad ces khyed dbu ma pa rgyu yod par smra ba la gtan tshigs kyi rgyu med par don bstan par mi nus pas /
dper na kla klo la kla klo'i skad ma smras par dbus pa'i skad kyis don bstan par mi nus pa bzhin no /
des na kho bo cag rgyu med par smra ba rnams kyis kyang khyed dbu ma pa rgyu yod par smra ba rnams la bstan par bya ba'i phyir /
gtan tshigs sbyar ba byas kyang kho bo cag la phyogs snga ma dang 'gal ba'i gnod pa med do zhes zer ba de'i dogs pa bsu ba yin no / /
de la ci ste zhes bya ba ni dbu ma pas ngo bo nyid du smra ba dag gi dogs pa bsu ba'i tshig yin no / /
rgyu yod par smra ba la zhes bya ba ni dbu ma pa la'o / /
gtan tshigs med par bstan par mi nus pas zhes bya ba ni nang gi skye mched rnams ngo bo nyid las skye bar dam 'cha' ste zhes bya ba'i gtan tshigs lus sna tshogs 'grub pa'i phyir zhes bya ba ma smos par don de bstan par mi nus pas so / /
kla klo la kla klo'i skad bzhin te zhes bya ba ni dper na dbus pas kla klo mtha' 'khob pa la kla klo'i skad ma smras par dbus pa'i skad kyis don bstan par mi nus pas dbus pas kla klo mtha' 'khob pa la kla klo'i skad kyis don bstan kyang /
dbus pa de kla klo yin par brjod par mi bya ba bzhin du ngo bo nyid du smra ba dag gis kyang /
dbu ma pa la gtan tshigs med par don bstan par mi nus pas ngo bo nyid du smra ba dag gis dbu ma pa gtan tshigs kyi don bstan kyang ngo bo nyid du smra ba rgyu yod par smra ba yin par brjod par mi bya ba'o / /
des na gtan tshigs sbyar kyang zhes bya ba ni rigs pa des na ngo bo nyid du smra ba dag gis nang gi skye mched rnams ngo bo nyid las skye bar dam 'cha' ste zhes bya ba'i gtan tshigs su lus sna tshogs 'grub pa'i phyir zhes bya ba sbyar du zin kyang ngo / /
phyogs snga ma'i gnod pa med do zhes bya ba ni ngo bo nyid du smra ba dag gi grub pa'i mtha' las dngos po thams cad rgyu med pa las 'grub par dam bcas pa'i phyogs snga ma dang 'gal ba'i gnod pa med do zhe na'o / /
de skad ces zer ba de'i lan du 'dir 'grel pa byed pa nyid kyis /
skad gzhan du bsgyur kyang ji ltar rtogs pa'i rtags kho nas rtags can gyi don ston pa'i phyir /
dper na kla klo la phyogs 'di na du ba las me yod do zhes ston par byed pa de la rtags rtogs pa skye ba'i thabs tha dad pa bzhin pas de ni lan du mi rung ngo zhes bya ba smras so / /
'di skad bstan te /
kla klo'i skad gzhan yongs su gzung yang bdag nyid kyis ji ltar rtogs pa'i rtags kyi rgyu de kho nas rtags kyis mtshon par bya ba'i rtags can gyi don ston par byed pa la don ston pa'i rgyu yod pa yin te /
dper na dbus pas rang gi du ba'i rtag las me yod par rtogs pa'i rtags kho nas kla klo la kla klo'i skad kyis phyogs 'di na du ba 'thul ba las me yod do zhes rtags kyis rtags can ston par byed pa na de la rtags su du ba rtogs pa skye ba'i thabs skad tha dad pa tsam du zad kyi rtags nyid yod pa dang 'dra bar khyed kyang kho bo la gtan tshigs kyi don ston par byed pa nyid don go bar bya ba'i rgyu gtan tshigs tha dad pa gzhan gyis bsgyur te ston pa yin pas rgyu yod par smra ba yin no zhes bya bar sbyar ro / /
de la skad gzhan du bsgyur kyang zhes bya ni dbus pas kla klo'i skad gzhan du bsgyur kyang ngo / /
ji ltar rtogs pa'i zhes bya ba ni ji ltar khong du chud pa'o / /
rtags kho nas zhes bya ba ni du ba sngo ba nyid dang lhun stug pa nyid dang /
'thul ba nyid dang /
gyen du 'gro ba nyid kyi mtshan nyid dang ldan pa'i rtags kho nas so / /
rtags can zhes bya ba ni rjes su dpag par bya ba gang la rtags yod pa zhes bya ba de ni rtags can zhes bya ste /
skabs 'dir ni rjes su dpag par bya ba me'i mtshan nyid gang la rtags du ba yod pa de ni rtags can yin no / /
de'i don ston par byed pa'i phyir zhes bya ba ni ji ltar bdag nyid kyis du ba las me yod par rtogs pa'i rtags du ba kho na yid la bzhag ste skad gzhan du bsgyur nas /
du ba'i sgra gzhan gyis me'i don ston pa'i phyir /
de la skad gzhan du bsgyur kyang rtags dang gtan tshigs dang rgyu yod par 'gyur ba'i phyir ro / /
dper na kla klo la phyogs 'di na du ba las me yod do zhes ston par byed pa'i zhes bya ba ni /
dper na dbus pas ji ltar bdag nyid kyis du ba'i rtags las me yod par rtogs pa'i rtags de kho na yid la bzhag nas /
kla klo la kla klo'i skad kyis phyogs 'di na du ba 'thul ba las 'di na me yod do zhes ston par byed pa'i gang zag de'i skad gzhan du bsgyur bas tha dad pa tsam du zad kyi /
me yod par ston pa'i rtags su du ba yin par smras pas de nyid rgyu yod par smra ba yin no zhes bya bar sbyar ro / /
de la zhes bya ba ni kla klo la phyogs 'di na du ba las me yod do zhes ston par byed pa'i gang zag gi tshig de la'o / /
rtags rtogs pa zhes bya ba ni me'i rtags su du ba rtogs pa'o / /
skye ba'i zhes bya ba ni rtags rtogs pa skye ba ste rtags rtogs par 'gyur ba'o / /
thabs zhes bya ba ni rtags rtogs pa skye ba'i thabs te skad kyi mtshan nyid do / /
tha dad pa bzhin pas zhes bya ba ni de la me'i rtags du ba rtogs pa skye ba'i thabs dbus pa'i skad las tha dad pa kla klo'i gzhan zhig brjod pa tsam du zad kyis /
skad gzhan gyis rtags brjod pa de nyid rgyu yod par smra ba gang yin pa dang 'dra bar byed kyang dbu ma pa la gtan tshigs sbyor ba byed pa nyid rgyu yod par smra ba yin pas so / /
de ni lan du mi rung ngo zhes bya ba ni de lta bas na /
khyed na re /
rgyu yod par smra ba la gtan tshigs med par bstan par mi nus pas /
kla klo la kla klo'i skad bzhin te /
des na gtan tshigs sbyar kyang phyogs snga ma'i gnod pa med do zhes zer ba de ni lan du mi rung ngo / /
yang na de ni sgrub par mi rung ba ste /
ji skad smras pa'i sgrub pa de ni sgrub par mi rung ngo zhes bya ba'i tha tshig go / /
de ltar na ngo bo nyid las skye bar ston pa'i rjes su dpag pa med pa'i phyir zhes bya ba de de bzhin du gnas pa kho na yin pas /
de'i phyir dngos po thams cad ngo bo nyid las skye ba med do / /
'jug stobs can dag na re /
mer mer po dang myu gu la sogs pa ni rkyen med pa las skye la /
bum pa la sogs pa ni rkyen dang bcas pa las skye bas ngo bo nyid las skye ba ma yin pa'i phyir /
dngos po thams cad ngo bo nyid las skye ba med do zhes bya ba ni grub pa la sgrub bo zhes zer ro zhes bya ba ni /
mu stegs 'jig rten rgyang pan pa 'jug stobs can dag gi gzhung las /
mer mer po dang myu gu la sogs pa dngos po kha cig ni rkyen med par ngo bo nyid las skye la /
bum pa dang snam bu la sogs pa dngos po kha cig ni rkyen dang bcas pa las skye bar 'dod pas de dag na re /
dngos po thams cad ngo bo nyid las skye ba ma yin pa'i phyir /
dbu ma pas dngos po thams cad ngo bo nyid las skye ba med do zhes sgrub par byed pa ni grub pa la sgrub pa yin no zhes zer ba de'i phyogs yin no / /
de la 'jug stobs can dag ces bya ba ni drang srong chen po 'jig rten mig gi slob ma 'jug stobs can zhes bya ba zhig byung ngo zhes bya bar grags te /
des 'jig rten rgyang pan pa'i lta ba gzhan zhig nye bar sbyar ba de la /
'jig rten rgyang pan pa gang dag zhugs pa de dag ni 'jug stobs can dag ces bya ste /
'jug stobs can gyi rnam pa dang yan lag yin pa'i phyir 'jug stobs can dag ces bya ste /
de dag na re /
'di skad ces zer ro zhes bya bar sbyar ro / /
mer mer po dang myu gu la sogs pa ni rkyen med pa las skye la /
zhes bya ba ni mer mer po dang /
nur nur po dang /
nar nar po dang /
'khrang gyur dang /
rkang lag 'gyus pa can dag dang /
myu gu dang /
'dab ma dang /
sbu gu dang /
sdong bu dang /
sbal mig dang /
me tog dang /
gra ma dang /
sbun pa dang /
srubs dang /
'bras thug po che la sogs pa gang dag yin pa de dag ni rkyen med par ngo bo nyid las skye'o zhes zer ro / /
bum pa la sogs pa'i rkyen dang bcas pa las skye bas zhes bya ba ni /
bum pa la sogs pa yo byad gang dag yin pa de dag ni rkyen dang bcas rgyu dang bcas pa las skye ba yin no zhes zer ro / /
ngo bo nyid las skye ba ma yin pa'i phyir zhes bya ba ni bum pa la sogs pa rkyen dang bcas pa las skye ba de dag ni ngo bo nyid las skye ba ma yin par gnyi ga la grub pa'i phyir ro / /
dngos po thams cad ngo bo nyid las skye ba med do zhes bya ba ni /
dbu ma pas dngos po thams cad ngo bo nyid las skye ba med do zhes smras pa gang yin pa de'o / /
grub pa la sgrub po zhes bya ba ni dbu ma pas dngos po thams cad ngo bo nyid las skye ba med do zhes smras pa gang yin pa de ni grub pa la sgrub pa'i skyon du 'gyur ba yin te /
'di ltar mer mer po dang myu gu la sogs pa ngo bo nyid las skye ba med par sgrub pa ni rung na /
bum pa la sogs pa rkyen dang bcas pa las skye ba dag ngo bo nyid las skye ba ma yin par gnyi ga la grub bzhin du de dag ngo bo nyid las skye ba med par sgrub pa ni grub pa la sgrub pa'i skyon chags pa yin pa'i phyir ro zhes zer ro / /
de skad ces zer ba de'i lan du /
'dir 'grel pa byed pa nyid kyis /
thams cad las thams cad skye bar bkag pa'i phyir /
de ni rigs pa ma yin no zhes smras te /
'dis ni dbu ma pas don dam par rkyen thams cad las 'bras bu thams cad skye ba bkag pa'i phyir /
'jug stobs can dag na re /
grub pa la sgrub bo zhes zer ba de ni rigs pa ma yin no zhes ston to / /
de la thams cad las zhes bya ba ni rkyen thams cad las te /
mer mer po la sogs pa'i mtshan nyid dang /
sa bon la sogs pa'i mtshan nyid dang /
'jim pa dang /
dbyu gu dang /
'khor lo la sogs pa'i mtshan nyid dang /
rgyu spun la sogs pa'i mtshan nyid dang /
rgyu med pa'i mtshan nyid thams cad las so / /
thams cad ces bya ba ni 'bras bu thams cad de skye mched rnams dang /
myu gu dang /
bum pa dang /
snam bu dang /
sab ma la sogs pa thams cad do / /
skye ba bkag pa'i phyir zhes bya ba ni dbu ma pas don dam par ro / /
de ni rigs pa ma yin zhes bya ba ni 'jug stobs can dag na re /
grub pa la sgrub bo zhes zer ba de ni rigs pa ma yin no / /
gzhan yang 'jug stobs can dag gis yongs su brtags pa mer mer po dang myu gu la sogs pa rkyen med pa las skye bar smras pa de dag ni kun rdzob tu rgyu dang bcas pa las skye ba kho nar nges te skye ba can yin pa'i phyir /
bde ba dang /
sdug bsngal dang /
the tshom dang /
yang dag pa'i shes pa la sogs pa'i rgyu can yin pa'i phyir /
dper na bum pa dang snam bu la sogs pa bzhin te /
dper na bum pa dang snam bu la sogs pa skye ba can yin pa'i phyir /
kun rdzob tu rgyu dang bcas pa las skye ba de bzhin du mer mer po dang myu gu la sogs pa yang skye ba can yin pa'i phyir /
kun rdzob tu rgyu dang bcas pa las skye ba kho nar 'gyur ro / /
de ltar re zhig ngo bo nyid las skye ba med do zhes bya ba ni rgyu med pa dngos por gyur pa dag las ngo bo nyid las skye ba med par bstan pa'i mjug bsdu ba yin no / /
de la de ltar zhes bya ba ni rigs pas dpyad pas ji ltar bstan pa de ltar ro / /
re zhig ces bya ba'i sgra ni rim pa la ltos pa ste /
rgyu med pa dngos por gyur pa dag las re zhig ngo bo nyid las de ltar skye ba med do zhes bya ba'i tha tshig go / /
ngo bo nyid las skye ba med do zhes bya ba ni rgyu med pa dngos por gyur pa ngo bo nyid las dngos po rnams skye ba med par grub pa yin no / /
da ni rgyu med pa dngos por gyur pa dbang phyug rgyur 'dod pa dag gi 'dod pa bsal bar bya ste /
de la re zhig dbang phyug rgyur 'dod pa dag ni grub pa'i mtha' bstan par bya ba'i phyir /
dbang phyug rgyur 'dod pa dag na re /
gang zhig phrar gyur gcig pu skye gnas 'dug /
de yis 'di kun skye zhing 'jig par byed / /
de ni dbang bdag mchog sbyin lha mchod bya / /
yon tan byed pa shin tu zhi ba thob / /
skye ba po 'di shes pa yod min te / /
bdag gi bde sdug bdag la rang dbang med / /
dbang phyug gis bstan yang na g.yang sa'am / /
mtho ris dag tu 'gro ba kho nar 'gyur / /
zhes zer ro zhes bya ba smras te /
'dis ni dbang phyug rgyur 'dod pa dag gi grub pa'i mtha' bstan to / /
de la dbang phyug rgyur 'dod pa dag na re zhes bya ba ni gzhan mu stegs can gang dag phyi nang gi dngos po thams cad dbang phyug gi rgyu las skye bar 'dod pa de dag na re /
'di skad ces zer ro zhes bya bar sbyar ro / /
gang zhig ces bya ba ni dbang phyug ste /
des ni khyad par gyi gzhi bstan to / /
phrar gyur zhes bya ba la sogs pa ni dbang phyug gi yon tan de dag gis ni de'i khyad par bstan to / /
de la phrar gyur zhes bya ba ni cha phra mor gyur nas so / /
gcig pu zhes bya ba ni gzhan med pas te /
de la stong pa'i grogs gzhan med de rang dbang can kho na yin pa'o / /
skye gnas su 'dug ces bya ba ni de dngos po thams cad skyed pa'i phyir /
skye gnas zhes bya ba sems can skye ba'i gnas mngal zhes bya bar 'jug cing skye gnas kyi phyogs de na 'dug pa'o / /
de yis 'di kun skye zhing 'jig par byed / /
ces bya ba la de yis zhes bya ba ni /
gang zhig phrar gyur gcig pu skye gnas 'dug /
ces bya ba des te /
dbang phyug gis zhes bya bar sbyor ro / /
'di kun zhes bya ba ni 'jig rten gsum po 'di dag thams cad do / /
skye zhes bya ba ni skye ba'i mtshan nyid do / /
'jig ces bya ba ni 'jig pa'i mtshan nyid do / /
byed ces bya ba ni des 'jig rten gsum po 'di thams cad ma lus pa skye bar yang byed cing 'jig par yang byed ces bya ba'i tha tshig go / /
'o na /
gang zhig phrar gyur gcig pu skye gnas 'dug /
de yis 'di kun skye zhing 'jig par byed / /
ces bya ba de gang yin zhe na /
de'i phyir /
de ni dbang bdag mchog sbyin lha mchod bya / /
yon tan byed pa shin tu zhi ba thob / /
ces bya ba smras te /
de ni zhes bya ba ni sngar gang zhig ces smos pa dang sbyar te dbang phyug go / /
dbang bdag ces bya ba ni dbang phyug gi bdag po zhes bya ba ste /
dbang phyug gi bdag po des na de la 'jig rten gsum po thams cad 'dug par byed pas de'i phyir de ni dbang bdag yin no / /
mchog sbyin zhes bya ba ni dam pa sbyin par byed pa ste /
des gus shing 'dud pa rnams la yid la bsams pa'i don sbyin par byed pas de'i phyir mchog sbyin yin no / /
lha zhes bya ba ni 'od dang gzi brjid kyis thams cad zil gyis mnan cing gsal bas na lha'o / /
mchod bya zhes bya ba ni yon tan de dag dang ldan pa'i phyir mchod par bya ba yin pas na mchod bya'o / /
yon tan byed pa zhes bya ba ni yon tan sogs par byed pa zhes bya ba'i tha tshig ste /
gang gi phyir yon tan byed pa nyid kyis de la slob dpon med pa'i phyir yon tan byed pa zhes bya'o / /
shin tu zhi ba thob ces bya ba ni shin tu zhi ba'i mtshan nyid kyis thar pa thob pa zhes bya ba'i tha tshig go / /
yang na shin tu zhi ba thob ces bya ba ni gang de sgrub par byed cing thob par byed pa yin no / /
de dag gis ni dbang phyug gi yon tan brgyad bstan te /
brgyad gang zhe na /
phra ba dang /
yang ba dang /
mchod par bya ba dang /
bdag por gyur pa dang /
dbang du gyur pa dang /
gar yang phyin pa dang /
'dod dgur ldan pa dang /
dga' mgur gnas pa'o / /
de dag thams cad kyang tshigs su bcad pa gcig gis bstan te /
de la /
gang zhig phrar gyur gcig pu skye gnas 'dug /
ces bya ba 'dis ni yon tan phra ba bstan te /
lag pa dag dang rkang pa dang / /
mig dang bzhin dang lus rnams kyi / /
mang po byed cing 'jig byed pas / /
des na phra rab brjod pa yin / /
zhes ji skad smras pa de bzhin te /
des ni sems can gyi 'jig rten skye ba dang 'jig par byed pa bstan to / /
de yis 'di kun skye zhing 'jig par byed / /
ces bya ba 'dis ni yon tan yang bstan te /
mkha' dang rlung dang sa dang ni / /
chu dang me dag gnas byed cing / /
sdud pa dang ni rgyas byed pas / /
des na yang bar brjod pa yin / /
zhes ji skad smras pa bzhin te /
des ni snod kyi 'jig rten skye ba dang /
'jig par byed pa bstan to / /
de ni dbang bdag ces bya ba 'dis ni yon tan bdag por gyur pa bstan te /
'byung po kun la dbang byed cing / /
gnas pa dag dang rgyu ba dag /
gang dag gang 'dod de byed pas / /
des na bdag por gyur ces bya / /
zhes ji skad smras pa bzhin te /
des ni sems can dang snod kyi 'jig rten gnyi ga skye ba dang 'jig par byed pa bstan to / /
mchog sbyin zhes bya ba 'dis ni yon tan dbang phyug tu gyur pa bstan te /
bdag la rag lus rang dbang can / /
'ga' la'ang 'jigs pa yod min te / /
thams cad dbang du gyur pas na / /
des na dbang du gyur ces bya / /
zhes ji skad smras pa bzhin te /
des ni 'byung po thams cad la phan 'dogs pa dang gnod pa byed pa'i dbang byed pa bstan to / /
lha zhes bya ba 'dis ni yon tan gar yang phyin pa bstan te /
yul dang bza' ba bca' ba dang / /
gzhan yang yid kyis gang bsams pa /
yid kyi rjes 'gro mi sdod pas / /
des na gar yang phyin zhes bya / /
zhes ji skad smras pa bzhin te /
des ni lha rnams ni yid kyis thams cad 'grub la /
rgyal po rnams ni tshig gis thams cad 'grub /
rnal 'byor pa rnams ni sems bskyed pa tsam gyis thams cad 'grub pa'i tshul bstan to / /
mchod bya zhes bya ba 'dis ni yon tan mchod par byed pa bstan te /
'jig rten gsum na mchog gyur cing / /
gnas pa dag dang rgyu ba dang / /
'byung po kun gyis rjed pas na / /
des na mchod par bya ba yin / /
zhes ji skad smras pa bzhin te /
des ni 'byung po thams cad kyis mchod par bya ba bstan to / /
yon tan byed pa zhes bya ba 'dis ni yon tan 'dod dgur ldan te /
snying stobs rdul dang mun pa gsum / /
de dag gang la gnas gyur pa / /
mig 'byed tsam gyis byed 'gyur bas / /
des na 'dod dgur ldan zhes bya / /
zhes ji skad smras pa bzhin te /
des ni yon tan thams cad 'dod dgur byed pa bstan to / /
shin tu zhi ba thob ces bya ba 'dis ni yon tan dga' mgur gnas pa bstan to / /
thar pa'am yang na lha yi lus / /
gang du bdag nyid 'dod pa dag /
thams cad 'dod pas thob 'gyur bas / /
des na dga' mgur gnas zhes bya / /
zhes ji skad smras pa bzhin te /
des ni mtho ris dang thar pa gang 'dod pa thob pa bstan dga' mgur gnas pa bstan te /
skye ba po 'di shes pa yod min te / /
zhes bya bas ni srog chags rnams la dbang phyug med pa bstan to / /
bdag gi bde sdug bdag la rang dbang med / /
ces bya ba ni skye bo de kho nar ma mthong ba de la bdag gi bde ba dang /
sdug bsngal bskyed pa dang /
dbri ba'i mthu med do zhes bya ba'i tha tshig go / /
'o na gang gi mthus bde ba dang sdug bsngal 'thob par 'gyur zhe na /
de'i phyir /
dbang phyug gis btang yang na g.yang sa'am / /
mtho ris dag tu 'gro ba kho nar 'gyur / /
zhes bya ba smras te /
'dis ni dbang phyug gis btang bas sems can rnams ngan song dang mtho ris dag tu 'gro bar 'gyur ro zhes zer ba bstan to / /
de la dbang phyug gis btang zhes bya ba ni dbang phyug rgyur 'dod pa yin no / /
g.yang sa zhes bya ba ni ngan song gsum gyi mtshan nyid do / /
mtho ris zhes bya ba ni lha dang mi'o / /
'gro ba kho nar 'gyur zhes bya ba ni dbang phyug gi rgyus 'gro ba kho nar 'gyur ro zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
de ni dam bcas pa tsam ste /
dbang phyug ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang yongs su gdung ba'i rgyu yin pa'i phyir /
dper na ba lang rdzi bzhin no zhes bya ba la sogs pa smras te /
'dis ni yon tan brgyad dang ldan pa'i dbang phyug gang yin pa des mtho ris dang thar pa dang /
sems can dmyal ba la sogs pa'i rgyu byed par 'gyur ro zhes ji skad smras pa de ni dam bcas pa tsam ste /
de'i phyir de ni de dag gi yid la bsams pa tsam du zad do zhes ston to / /
de la de ni zhes bya ba ni yon tan brgyad dang ldan pa'i dbang phyug gang yin pa des mtho ris dang thar pa dang /
sems can dmyal ba la sogs pa'i rgyu byed par 'gyur ro zhes ji skad smras pa de ni'o / /
dam bcas pa tsam ste zhes bya ba ni de dag gi yid la bsams pa tsam du zad de /
de la rjes su dpag pa'i gsal ba dang /
de kho na med do zhes bya ba'i tha tshig go / /
'dir yang dbang phyug ni zhes bya ba 'di ni chos can yin la /
kun rdzob tu yang 'gro ba mtha' dag skye ba'i rgyu yin par mi rung ste zhes bya ba 'di ni bsgrub par bya ba chos yin /
la la'i dga' ba dang yongs su gdung ba'i rgyu yin pa'i phyir zhes bya ba 'di ni sgrub pa'i chos yin /
dper na ba lang rdzi bzhin no zhes bya ba dpe yin par sbyar ro / /
de la dbang phyug ni zhes bya ba ni dbang phyug rgyur 'dod pa dag gis yongs su brtags pa dbang phyug ces bya ba yon tan brgyad dang ldan pa ji skad bstan pa gang yin pa de /
de la bsgrub par bya ba chos kun rdzob tu yang 'gro ba mtha' dag skye ba'i rgyu yin par mi rung ste zhes bya ba dang /
sgrub pa'i chos la la'i dga' ba dang yongs su gdung ba'i rgyu yin pa'i phyir zhes bya ba de gnyis yod pas de'i phyir chos can zhes bya'o / /
kun rdzob tu yang 'gro ba mtha' dag skye ba'i rgyu yin par mi rung ste zhes bya ba ni /
dbang phyug de kun rdzob tu yang phyi nang gi 'gro ba mtha' dag skye ba'i rgyu yin par mi rung na /
don dam par lta 'gro ba mtha' dag skye ba'i rgyu yin par rung re skan zhes bya ba'i tha tshig go / /
dbang phyug de bden pa gnyi gar 'gro ba mtha' dag skye ba'i rgyu yin par mi rung ba dgag pa 'di ni bsgrub par bya ba chos yin no / /
la la'i dga' ba dang yongs su gdung ba'i rgyu yin pa'i phyir zhes bya ba de ni khyed na re /
dbang phyug gis btang yang na g.yang sa'am / /
mtho ris dag tu 'gro ba kho nar 'gyur / /
zhes zer bas /
de'i phyir dbang phyug ni 'gro ba mtho ris su btang ba la la'i dga' ba'i rgyu yang yin la /
ngan song du btang ba la la'i yongs su gdung ba'i rgyu yang yin pa'i phyir ro / /
'gro ba mtha' dag skye ba'i rgyu yin par mi rung ba ste /
de ni 'gro ba mtha' dag skye ba'i rgyu yin par mi rung ba'i sgrub pa'i chos yin no / /
dper na ba lang rdzi bzhin no zhes bya ba ni dper na ba lang rdzi ni ba lang gang dag la rtswa dang chu dang phrug pa la sogs pas phan 'dogs par byed pa de dag gi dga' ba'i rgyu yin la /
ba lang gang dag la dbyug pa la sogs pas rdeg par byed pa de dag gi yongs su gdung ba'i rgyu yin pa'i phyir /
'gro ba mtha' dag skye ba'i rgyu yin par mi rung ba de bzhin du dbang phyug kyang sems can gang dag mtho ris su gtong ba de dag gi dga' ba'i rgyu yin la /
sems can gang dag ngan song du gtong ba de dag gi yongs su gdung ba'i rgyu yin pa'i phyir /
'gro ba mtha' dag skye ba'i rgyu yin par mi rung ngo / /
gal te dbang phyug ni mtho ris dang ngan song 'thob par byed nus pas dga' ba dang yongs su gdung ba'i rgyu yin par ma grub pas /
sangs rgyas pa rnams kyi gtan tshigs ma grub bo zhe na /
'di ltar dbang phyug gi tshig ni nyes par smras pa yin pa'i phyir /
dbang phyug tu smra ba dag gis kho bo cag ma thub na dbang phyug kho bo'i dga' ba'i rgyu yin la /
dbang phyug tu smra ba dag gis gzhan thub pa na dbang phyug gzhan gyi yongs su gdung ba'i rgyu yang yin pas /
kho bo'i gtan tshigs ma grub pa ma yin te /
de ni re zhig rgyu dgag pa yin no / /
da ni 'bras bu dgag par bya ste /
de'i phyir yang na 'gro ba ni rgyu byed pa po dbang phyug ces bya ba gcig pu dang ldan pa ma yin par nges te gzhal bya yin pa'i phyir /
dper na dbang phyug sbyin pas kun rdzob tu yang dngos po rnams de las skye ba med do zhes bya ba smras te /
'dis ni kun rdzob tu yang 'gro ba mtha' dag rgyu dbang phyug ces bya ba las skye ba med do zhes 'bras bu 'gog pa ston to / /
de la yang na zhes bya ba ni sngar dbang phyug rgyu ma yin par bkag pas dngos po rnams dbang phyug las skye ba med par yang ma zad de /
yang na 'gro ba rnams dbang phyug gi 'bras bu ma yin par dgag pa 'dis kyang dngos po rnams dbang phyug las skye ba med par ston pa yin no / /
'dir yang 'gro ba ni zhes bya ba 'di ni chos can yin la /
rgyu byed pa po dbang phyug ces bya ba gcig pu dang ldan pa ma yin par nges te zhes bya ba 'dis ni bsgrub par bya ba chos yin /
gzhal bya yin pa'i phyir zhes bya ba 'dis ni sgrub pa'i chos yin /
dper na dbang phyug bzhin pas zhes bya ba 'di ni dpe yin /
kun rdzob tu yang dngos po rnams de las skye ba med do zhes bya ba 'dis ni tshad ma'i 'bras bu yin par sbyar ro / /
de la 'gro ba zhes bya ba ni phyi dang nang gi 'gro ba mtha' dag ste de la bsgrub par bya ba chos rgyu byed pa po dbang phyug ces bya ba gcig pu dang ldan pa ma yin par nges te zhes bya ba dang /
sgrub pa'i chos gzhal bya yin pa'i phyir zhes bya ba de gnyis yod pas de'i phyir chos can zhes bya'o / /
rgyu byed pa po dbang phyug ces bya ba gcig pu dang ldan pa ma yin par nges te zhes bya ba la /
rgyu zhes bya ba ni 'gro ba byed pa'i rgyu ste /
byed pa po dbang phyug ces bya ba gang yin pa'o / /
rgyu de yang gang zhe na /
de'i phyir byed pa po zhes bya ba smras te /
dbang phyug rgyur 'dod pa dag gis yongs su brtags pa 'gro ba mtha' dag gi byed pa po dbang phyug ces bya ba gang yin pa'o / /
de nyid bstan pa'i phyir dbang phyug ces bya ba smras te /
rgyu byed pa po gang la ming dbang phyug ces bya ba yod pa de ni rgyu byed pa po dbang phyug ces bya ba yin no / /
gcig pu dang ldan pa zhes bya ba ni 'gro ba'i rgyu byed pa po dbang phyug ces bya ba gcig pu dang ldan par brtags pa ste /
gcig pu zhes bya ba gzhan med pa'o / /
ma yin par nges te zhes bya ba ni dbang phyug rgyur 'dod pa dag gis yongs su brtags pa rgyu dbang phyug ces bya ba gcig pu de'i 'bras bu 'gro ba ma yin par nges pa ste /
de ni 'gro ba dbang phyug gi 'bras bu ma yin par bsgrub par bya ba chos yin no / /
gzhal bya yin pa'i phyir zhes bya ba ni 'gro ba rnams ni gzhal bar bya ba dang /
yongs su gcad par bya ba dang /
rtogs par bya ba yin pa'i phyir /
dbang phyug gi 'bras bu ma yin pa ste /
de ni 'gro ba dbang phyug gi 'bras bu ma yin par sgrub pa'i chos yin no / /
dper na dbang phyug bzhin pas zhes bya ba ni /
dper na khyed kyi gzhung las kyang /
dbang phyug ni bsam gtan pa blo mnyam par gzhag pa /
rnal 'byor goms par bya ba rnams kyi gzhal bya yin no zhes zer ba la /
kho bo'i gzhung las kyang kun rdzob tu dbang phyug ces bya ba'i tshig gi don la gzhal bya nyid yod pas /
de'i phyir ji ltar dbang phyug gzhal bya yin pa'i phyir dbang phyug nyid dbang phyug nyid kyi byed pa po ma yin te /
bdag nyid la bdag nyid byed pa 'gal ba'i phyir ro zhes bya ba bzhin du dbang phyug de 'gro ba'i byed pa po yang ma yin pas /
de'i phyir 'gro ba ni rgyu byed pa po dag dbang phyug ces bya ba gcig pu dang ldan pa ma yin par nges so / /
tshad ma'i 'bras bu bstan pa'i phyir /
kun rdzob tu yang dngos po rnams de las skye ba med do zhes bya ba smras te /
re zhig don dam par lta zhog gi kun rdzob tu yang dngos po rnams dbang phyug de las skye ba med do zhes bya ba'i tha tshig go / /
dbang phyug rgyu yin na yang 'bras bu'i bdag gi bdag nyid dam /
gzhan du gyur pa'am /
gnyi gar gyur pa zhig tu 'gyur grang na gang yang rung ba zhig tu rtog na yang dgag pa sngar smras pa'i phyir dang /
yod pa dang med pa skye ba yang 'gog par 'gyur ba'i phyir /
don dam par dngos po rnams dbang phyug las skye ba med do zhes bya bas ni 'di skad bstan te /
gal te dbang phyug rgyu nyid yin par 'dod na yang /
ci dbang phyug de 'bras bu 'jig rten gsum gyi bdag gi bdag nyid dam de las gzhan du gyur pa'am /
gnyis kar gyur pa zhig tu brtag grang na /
de la 'bras bu'i bdag gi bdag nyid yin na ni bdag las skye ba dgag pa sngar smras pa bkag zin la /
de las gzhan du gyur pa yin na yang gzhan las skye ba dgag pa sngar smras pa bkag zin /
gnyi gar gyur pa zhig yin na yang /
gnyis las skye ba dgag pa sngar smras pa bkag zin pa'i phyir /
don dam par dngos po rnams dbang phyug las skye ba med do / /
'gro ba yang yod pa'am med pa zhig dbang phyug las skye bar brtag grang na /
de yang /
yod na rkyen gyis ci zhig bya / /
med na gang gi rkyen du 'gyur / /
zhes 'og nas 'gog par 'gyur ba'i phyir don dam par dngos po rnams dbang phyug las skye ba med do zhes ston to / /
de la dbang phyug rgyu yin na'ang / /
zhes bya ba la sogs pas ni sngar rgyu dgag pa'i rjes su dpag pa ji skad bstan pa de'i gsal ba dang de kho na ston to / /
de la dbang phyug rgyu yin na'ang / /
zhes bya ba ni gal te dbang phyug rgyur 'dod pa dag gi gzhung ltar dbang phyug dngos po rnams kyi rgyu yin du zin na yang ngo / /
'bras bu'i bdag gi bdag nyid dam zhes bya ba ni rgyu dbang phyug de 'bras bu 'jig rten gsum gyi bdag gi bdag nyid yin nam zhes gal gzung ba yin no / /
gzhan du gyur pa'am zhes bya ba ni yang na rgyu dbang phyug de 'bras bu 'jig rten gsum las gzhan du gyur pa zhig yin nam zhes gal gzung ba yin no / /
gnyi gar gyur pa zhig tu 'gyur grang na zhes bya bas ni yang na rgyu dbang phyug de 'bras bu 'jig rten gsum gyi bdag gi bdag nyid kyang yin la /
gzhan du gyur pa yang yin pa zhig tu 'gyur grang na zhes gal gzung ba yin no / /
gang yang rung ba zhig tu rtog na yang zhes bya ba ni gal snga ma gsum las gang yang rung ba gcig tu rtog na yang ngo / /
de ltar rtog na skyon ci yod ce na /
de'i phyir dgag pa sngar smras pa'i phyir zhes bya ba smras te /
de la 'bras bu'i bdag gi bdag nyid yin na ni bdag las skye ba dgag pa sngar smras pa'i phyir te /
'bras bu'i bdag gi bdag nyid yin par gyur na rgyu dbang phyug de'i 'bras bu 'jig rten gsum gyi bdag nyid yin pas /
de ltar na dbang phyug las dbang phyug skye ba'am /
'jig rten gsum las 'jig rten gsum skye bar 'gyur bas de'i dgag pa ni sngar bdag las skye ba med par dgag pa'i skabs su /
don dam par nang gi skye mched rnams bdag las skye ba med par nges te yod pa'i phyir /
dper na shes pa yod pa nyid bzhin no zhes bshad pa'i rigs pas 'dir yang don dam par dbang phyug bdag las skye ba med par nges te yod pa'i phyir /
dper na shes pa yod pa nyid bzhin no zhes bya ba'am /
don dam par 'jig rten gsum bdag las skye ba med par nges te yod pa'i phyir /
dper na shes pa yod pa nyid bzhin no zhes bya bar sbyar ro / /
gzhan du gyur pa yin na yang /
gzhan las skye ba dgag pa sngar smras pa'i phyir te /
rgyu las 'bras bu gzhan du gyur pa yin par gyur na rgyu dbang phyug de la 'bras bu 'jig rten gsum las gzhan du gyur pa yin pas /
de ltar na dbang phyug las 'jig rten gsum skye ba'am /
'jig rten gsum gyi rkyen dbang phyug yin par 'gyur bas de'i dgag pa yang sngar gzhan las skye ba med par dgag pa'i skabs su don dam par nang gi skye mched rnams de dag gi rkyen gzhan las skye ba med de gzhan yin pa'i phyir /
dper na bum pa bzhin no zhes bya ba dang /
yang na don dam par gzhan brjod par 'dod par mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bshad pa'i rigs pas 'dir yang don dam par 'jig rten gsum de dag gi rkyen dbang phyug gzhan las skye ba med de gzhan yin pa'i phyir /
dper na bum pa bzhin no zhes bya ba dang /
yang na don dam par gzhan brjod par 'dod pa 'jig rten gsum 'grub par byed pa dbang phyug rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bya bar sbyar ro / /
gnyi gar gyur pa yin na yang gnyis las skye ba dgag pa sngar smras pa'i phyir te /
'jig rten gsum gyi nus pa ni dbang phyug yin pas /
nus pa las skye ba ni bdag las skye ba yin la /
'jig rten gsum gyi gsal ba ni dbang phyug las gzhan yin pas gsal ba las skye ba ni gzhan las skye ba yin no zhes zer na de'i dgag pa yang sngar gnyis las skye ba med pa dgag pa'i skabs su /
phyogs gnyi gar bstan pa'i sgrub pa dag gis gtad khongs su chud par 'gyur ba'i phyir dang /
gnyis las skye ba med par ston pa'i rjes su dpag pa med pa'i phyir yang ngo zhes bya bar dgongs so zhes bshad pa'i rigs pas /
'dir dbang phyug las 'jig rten gsum gyi nus pa skye ba med de yod pa'i phyir /
dper na shes pa yod pa nyid bzhin no zhes bya ba dang /
de bzhin du dbang phyug las 'jig rten gsum gyi gsal ba yang skye ba med de gzhan yin pa'i phyir /
dper na bum pa bzhin no zhes bya ba dang /
yang na don dam par gzhan brjod par 'dod pa dbang phyug rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bya bar sbyar ro // //
bam po bcu bzhi pa /
yod pa dang med pa skye ba yang 'gog par 'gyur ba'i phyir zhes bya ba la sogs pas ni sngar 'bras bu dgag pa'i rjes su dpag pa ji skad bstan pa de gsal ba dang de kho na ston to / /
'di skad bstan te /
pha rol po la 'di skad ces /
ci 'gro ba yod pa dbang phyug las skye bar 'dod dam /
'on te med pa dbang phyug las skye bar 'dod ces dri bar bya'o / /
de skad ces dris pa na /
gal te 'gro ba yod pa dbang phyug las skye'o zhes zer na /
de'i phyir yod pa skye ba yang 'gog par 'gyur ba'i phyir zhes bya ba smras te /
'og nas /
yod na rkyen gyis ci zhig bya /
zhes 'byung bas /
'gro ba yod pa ni grub pa yin pa'i phyir te /
rkyen dbang phyug gis ci zhig bya zhes ston par 'gyur bas /
'gro ba yod pa ni rkyen dbang phyug las skye ba med do / /
gal te 'gro ba med pa dbang phyug las skye'o zhes zer na /
de'i phyir med pa skye ba yang 'gog par 'gyur ba'i phyir zhes bya ba smras so / /
'og nas /
med na gang gi rkyen du 'gyur / /
zhes 'byung bas /
'gro ba med na dbang phyug de gang gi rkyen du 'gyur te /
dper na ri bong gi rwa med pa'i rkyen du gang yang mi 'gyur ba bzhin no zhes ston par 'gyur bas /
'gro ba med pa yang rkyen dbang phyug las skye ba med do / /
don dam par dngos po rnams dbang phyug las skye ba med do zhes bya ba ni rgyu dgag pa dang 'bras bu dgag pa'i rjes su dpag pa ji skad bstan pa de gnyi ga'i mjug bsdu ba yin no / /
'dir don dam par dngos po rnams dbang phyug las skye ba med do zhes mjug bsdu ba byas pa de'i bsam pa gang yin /
re zhig kun rdzob tu dngos po rnams dbang phyug las skye bar khas len tam zhe na /
de'i phyir 'dir don dam par dngos po rnams dbang phyug las skye ba med do zhes 'gog par byed ce na /
de'i phyir ci ste sems can dang snod du bgrang ba'i 'jig rten sna tshogs kyi rgyu'i las dbang phyug ces bya ste /
gnas pa dang /
'byung ba dang /
'jig pa dang /
bde ba dang /
sdug bsngal dang /
yar skye ba dang /
mar dbri ba skyed par byed pa'i phyir ro zhe na yang /
tha snyad kyi phyogs la ni grub pa la sgrub pa yin no zhes bya ba smras so / /
'di skad bstan te /
ci ste dbang phyug rgyur 'dod pa dag kun rdzob tu sems can dang snod du bgrang ba'i 'jig rten sna tshogs 'grub pa'i rgyu'i las dge ba dang /
mi dge ba dbang phyug ces bya ste /
ci'i phyir zhe na /
'jig rten gnas pa dang /
'byung ba dang /
'jig pa dang /
bde ba dang /
sdug bsngal ba dang /
yar skye ba dang /
mar 'bri ba bskyed pa'i phyir ro zhe na yang /
kun rdzob kyi phyogs la las dge ba dang /
mi dge ba'i rgyus 'jig rten sna tshogs pa 'grub par sangs rgyas pa'i gzhung la yang grub pas /
de ni grub pa la sgrub pa'i skyon chags pa yin no zhes ston to / /
de la ci ste zhes bya ba'i sgra ni dbang phyug rgyur 'dod pa dag gi dogs pa bsu ba'i tshig yin no / /
sems can du bgrang ba'i 'jig rten gyis ni 'gro ba drug tu skye ba'i 'jig rten gang yin pa gzung ngo / /
snod du bgrang ba'i 'jig rten gyis ni rlung dang chu dang gser gyi dkyil 'khor dang /
sems can dmyal ba dang /
gling dang ri rab la sogs pa ri rnams dang /
'dod pa na spyod pa dang /
gzugs na spyod pa'i gzhal med khang gi mtshan nyid snod kyi 'jig rten gang yin pa gzung ngo / /
sems can dang snod du bgrang ba'i 'jig rten de'i sna tshogs zhes bya ba ni kha dog dang dbyibs dang tshad kyi mos pas mtshan nyid mi 'dra ba gang yin pa'o / /
sna tshogs de'i rgyu'i las zhes bya ba sna tshogs de mngon par 'grub pa'i rgyu sems can de dag nyid kyi spyi mthun gyi las dge ba dang mi dge ba gang yin pa'o / /
las de nyid dbang phyug ces bya ste /
ci'i phyir zhe na /
gnas pa la sogs pa skyed par byed pa'i phyir ro zhes bya bar sbyar ro zhes de la gnas pa zhes bya ba ni bskal pa bar ma nyi shur 'jig rten gnas pa'i mtshan nyid do / /
'byung ba zhes bya ba ni dang po rlung gi dkyil 'khor 'byung ba nas sems can dmyal ba 'byung ba'i bar du 'jig rten chags pa'i mtshan nyid do / /
'jig pa zhes bya ba 'di lta ste /
'jig pa'i bskal pa 'byung ba'i tshe /
sems can dmyal ba la sogs pa med pas snod kyi 'jig rten 'jig pa'o / /
bde ba zhes bya ba ni lha dang mi'i bde ba'o / /
sdug bsngal zhes bya ba ni 'khor ba'i sdug bsngal lo / /
yar skye ba zhes bya ba ni skye dgu'i tshe lo bcu pa nas lo brgyad khri la thug pa'i bar du yar skye ba'o / /
mar 'bri ba zhes bya ba ni bskal pa dang po la skye dgu'i tshe lo grangs dpag tu med pa nas lo bcu pa la thug gi bar du mar 'bri ba'o / /
skyed par byed pa'i phyir ro zhes bya ba ni 'jig rten gnas pa la sogs pa ji skad smos pa de dag las kyis skyed par byed pa'i phyir /
sems can dang snod du bgrang ba'i phyir 'jig rten sna tshogs kyi rgyu'i las gang yin pa de nyid dbang phyug yin no zhe na yang ngo / /
de skad ces zer na /
de ni tha snyad kyi phyogs la ni grub pa la sgrub pa yin no zhes bya ba smras te /
'di ltar 'dir byed pa po nyid kyi phyir ni sangs rgyas pa la yang las kyi dbang nyid yin par grub pa'i phyir ro / /
don dam par ni ma yin te zhes bya ba ni bsams te smras pa yin te /
sangs rgyas pa la tha snyad kyi phyogs la ni sems can dang /
snod du bgrang ba'i 'jig rten sna tshogs kyi rgyu'i las dbang phyug yin par grub pa yin gyi /
don dam par ni ma yin te /
don dam par ni las kyi skye ba yang khas ma blangs pa'i phyir ro zhes bya bar sbyar ro / /
de ltar yang 'phags pa dkon mchog brtsegs pa'i mdo las /
gang la las med pa dang las kyi 'bras bu med pa de ni 'phags pa rnams kyi rigs yin la /
'phags pa rnams kyi rigs gang yin pa'i rigs de la ni lus kyi las mi byed /
ngag gi las mi byed /
yid kyi las mi byed do zhes ji skad gsungs pa lta bu'o / /
gzhan gyis kyang kho bos sangs rgyas pa la dga' bas las kyi ming dbang phyug ces bya'o zhes smra bar mi nus te /
'di ltar gzhan dbang phyug las yin par mi 'dod pa'i phyir ro / /
gzhan yang khyod kyis thog ma med pa'i dus kyi las dang /
nyon mongs pa'i mtshan nyid ji skad smras pa'i rgyu yin pa de ltar yongs su ma shes pas /
bskal pa'i dang po nas dbang phyug 'jig rten gsum gyi byed pa po nyid du brtags la /
khyod bdag ces bya ba ni ma byas par 'dod pas de'i phyir dbang phyug thams cad kyi byed pa po nyid ma yin no / /
bdag de la yang blo dang /
bde ba dang /
sdug bsngal dang /
'dod pa dang /
zhe sdang dang /
chos dang /
chos ma yin pa la sogs pa'i yon tan dag kyang yod la /
dbang phyug lus gang gis bde ba dang sdug bsngal dmigs pa'i lus de yang chos dang chos ma yin pa'i rgyus mngon par grub pa yin pas /
de'i phyir ji ltar dbang phyug dang bdag gi lus chos dang chos ma yin pa'i rgyu las skye ba de bzhin du /
sems can thams cad kyi bskal pa dang po'i lus kyang sngon byas pa'i chos dang chos ma yin pa'i rgyu las 'byung bar 'gyur te /
bde ba dang sdug bsngal 'byung ba'i rgyu yin pa'i phyir /
dper na da ltar sems can rnams kyi lus gang yin pa bzhin no / /
gzhan yang dbang phyug gi yon tan brgyad smras pa gang yin pa de yang ci bsod nams kyis thob bam /
'on te bsod nams med pas thob / /
gal te bsod nams kyis de thob na ni des na bsod nams la rag lus pa'i phyir /
dbang phyug de 'jig rten gsum skye ba'i rgyu ma yin te /
dper na sems can bsod nams dang ldan pa gzhan bzhin no / /
'on te bsod nams med pas de 'thob par 'dod na ni /
des na dbang phyug rgyu ma yin te /
dper na bsod nams med pa gzhan bzhin no / /
gzhan yang 'di la khyod kyi dbang phyug de ci shes pa yod dam /
'on te shes pa med pa yin / /
gal te shes pa yod par 'dod na ni /
des na sa dang /
ri dang /
lung dang /
an+da rnyil dang /
bong ba dang /
shing la sogs pa yo byad rnams kyang shes pa yod pa nyid yin par thal bar 'gyur te /
'di ltar rgyu'i ngo bo nyid kho na bzhin du 'bras bu 'byung bar 'gyur ba'i phyir te /
dper na a mra sa bon mngar po las a mra'i 'bras bu mngar po kho na skye bar mthong ba dang /
sa bon skyur bo las 'bras bu skyur po kho na skye bar mthong ba dang /
ku ba'i sa bon kha ba las ku ba'i 'bras bu kha ba kho na skye bar 'gyur ba lta bu yin no / /
sa dang /
ri dang /
lung dang /
an+da rnyil dang /
bong ba dang /
shing la sogs pa de dag ni shes pa yod pa nyid ma yin pas de'i phyir dbang phyug ni de dag gi rgyu ma yin no / /
ci ste shes pa yod pa nyid ma yin par 'dod na ni /
des na mtshan nyid las rgyu'i yon tan sngon du 'gro ba ni 'bras bu'i yon tan yin par mthong bas /
des na 'gro ba drug tu skyes pa'i sems can rnams kyang shes pa yod pa nyid ma yin par 'gyur bas de'i phyir dbang phyug de dag gi rgyu ma yin no / /
gzhan yang gal te dbang phyug 'jig rten gsum gyi rgyu yin par 'dod na 'jig rten gsum yang dbang phyug gi yon tan brgyad thob par 'gyur ba'i rigs na / /
'jig rten gsum gyis dbang phyug gi yon tan brgyad dang ldan par ma mthong bas de'i phyir dbang phyug 'gro ba'i byed pa po ma yin no / /
gzhan yang 'di na las dge ba dang /
mi dge ba gang yin pa de ci dbang phyug gis byed dam /
'on te 'jig rten gyis byed par 'dod /
gal te dbang phyug gis byed par 'dod na ni de lta na dbang phyug de yang sems can dmyal ba'i sdug bsngal nyams su myong bar 'gyur ro / /
gal te 'jig rten gyis byed par 'dod na ni de lta na yang dbang phyug gis byas pa chud za ba dang 'jig rten ma byas pa dang phrad par 'gyur ro / /
ci ste dbang phyug las kyi byed pa po nyid yin par mi 'dod na /
'o na ni dbang phyug thams cad kyi byed pa po nyid ma yin pas des na dbang phyug las kyi dngos po'i byed pa po ma yin la /
de bzhin du dbang phyug dngos po gzhan gyi byed pa po yang ma yin par 'gyur ro / /
gal te dbang phyug gi tshig gis 'jig rten las byed na ni /
de ltar na rngon pa la sogs pas byas pa'i las kyis rngon pa la sogs pa ngan song du 'gro ba dang 'dra bar /
dbang phyug kyang ngan song du 'gro bar thal bar 'gyur ro / /
gzhan yang gal te dbang phyug thams cad kyi rgyu yin na dbang phyug de sdug bsngal gyi rgyu yang yin la /
dbang phyug ni rtag par 'dod pas /
rgyu dang 'dra ba'i 'bras bu 'byung ba'i phyir /
des na sdug bsngal yang rtag par 'gyur ba'i phyir /
sdug bsngal gyi mtha' med par 'gyur te /
dper na tsha ba'i rgyu me 'bar na tsha ba'i ngo bo nyid rgyun mi 'chad pa bzhin no / /
gzhan yang 'di la dbang phyug gcig pur 'dod na de sna tshogs su ji ltar 'gyur te /
des na 'jig rten gsum yang gcig pa nyid dang /
cha shas med pa nyid dang /
cha phra ba nyid du 'gyur ba zhig na /
de lta ma yin pas /
de'i phyir dbang phyug 'gro ba'i byed pa po ma yin no / /
gal te dbang phyug ni gcig pu kho na yin yang de'i 'dod pa sna tshogs yin pas /
'jig rten gsum sna tshogs nyid du gyur to zhes zer na /
de'i phyir smras pa gang la 'dod pa sna tshogs mthong ba de la gcig pa nyid med de /
dper na skye bo'i tshogs bzhin pas de'i phyir dbang phyug kyang byed pa po nyid du mi 'gyur ro / /
gzhan yang dbang phyug rtag pa dang /
cha phra ba dang cha shas med pa nyid du 'dod na rgyu dang 'dra bar 'bras bu 'byung bas des na 'jig rten gsum yang rtag pa dang /
cha phra ba dang cha shas med par 'gyur ba'i rigs na /
de lta ma yin pas de'i phyir dbang phyug 'gro ba'i byed pa po ma yin no / /
gzhan yang dbang phyug thams cad du song bar 'dod na 'jig rten gsum mang ba'i phyir dbang phyug kyang mang po nyid du 'gyur bas des na gcig pa nyid med do / /
ci ste gcig pa nyid du 'dod na ni thams cad du song ba nyid med do / /
gzhan yang dbang phyug ni cha phra bar 'dod la /
thams cad du song ba ni rags pa dag yin na ji ltar dbang phyug dbang thams cad du song ba yin /
ci ste thams cad du song ba yin na ni ji ltar cha phra ba yin /
nam mkha' bzhin du gcig yin yang thams cad du song ba nyid du ni mi rung ste /
'di ltar dngos po rnams nam mkha' dang mnyam pa nyid yin na ma skyes pa'i phyir bong bu'i rwa bzhin no / /
gzhan yang dbang phyug gis rtsed mo'i don du 'jig rten 'byin par byed dam /
rgyu med par 'byin par byed grang na /
gal te rtsed mo'i don du 'jig rten 'byin par byed na ni dga' ba skye bas des na dga' ba la rag lus pa'i phyir dbang phyug ma yin no / /
gzhan yang dbang phyug de'i dga' ba sems can dmyal ba rnams kyi gcad pa dang /
gshegs pa dang /
bsreg pa dang /
btso ba la sogs pa'i sdug bsngal gyis gzir ba dang /
dud 'gro'i skye gnas su skyes pa rnams gcig la gcig za ba la sogs pa'i 'jigs pa dag gis bde ba ma thob pa dang / /
yi dags rnams kyi bkres pa dang skom pa la sogs pas nyam thag par gyur pa dang /
mi rnams kyi skye ba dang /
rga ba dang /
na ba dang /
'chi ba dang /
sdug pa dang bral ba dang /
mi sdug pa dang phrad pa dang /
mya ngan dang /
sdug bsngal gyis nyen pa dag phyung bas skye bar 'gyur na ni de srin po yin pas ji ltar zhi bar 'gyur /
'on te de'i dga' ba nyid snying rje las skye bar 'gyur na ni snying rje la de lta bu'i sdug bsngal 'byin pa med do / /
gzhan yang phyug po dang /
dbul po dang /
nad med pa dang /
nad mang ba dang /
gtong phod pa dang /
ser sna can dang /
tshe thung ba dang /
tshe ring ba dang /
blun po dang /
mkhas pa dang /
chos dang /
tshul khrims la sogs pa'i dbye bas 'jig rten 'byin par byed pa la dga' ba dang snying rje med do / /
yang na dbang phyug rnams kyi kun du spyod pa de lta bu yin te /
dper na rgyal po dang /
dpon po dag gal te ma legs pa byed pa na de'i g.yog 'khor rnams ma nogs so zhes zer zhing /
de sus kyang zlog par mi byed pa bzhin du khyod kyang de dang 'dra ba yin no / /
gzhan yang 'di ni byed pa po dang bcas pa gang yin pa de ni dpag tu yod par snang ste /
dper na rdza mkhan gyis byas pa'i bum pa ni 'di snyed do / /
tha ga pas btags pa'i snam bu ni 'di snyed do zhes bya ba lta bu yin na /
'jig rten gsum ni dpag tu med pa yin pas /
de'i phyir dbang phyug ni 'jig rten dpag tu med pa'i byed pa po ma yin no / /
sems can mtha' yas pa sna tshogs kyi sems bskyed pa'i las sna tshogs ni sems can dang snod kyi 'jig rten sna tshogs kyi rgyu nyid du rung ngo / /
gzhan yang dbang phyug la dad pa rnams sa dang chu dang me dang rlung dang /
mchod sbyin bya ba dang /
nam mkha' dang /
zla ba dang /
nyi ma zhes bya ba gzugs gsang ba brgyad du rtog cing de dag la phyag 'tshal bar byed pas /
de lta na chu dag gi nang du bshang ba dang /
gci ba dang /
ljan ljin 'dor du yang mi rung la /
rkub dang rkang pa bkru ba yang mi rung ba nyid do / /
de bas na gang dag chu lha la phyag 'tshal ba par sig rnams kyang sla'o / /
gzhan yang dbang phyug des ni ma 'ongs pa yongs su mi shes pa yin te /
'di ltar nyi ma dang zla ba'i gzugs ni rang gi lus yin te /
sgra gcan 'dzin ni nyi ma dang zla ba'i gzugs za bar byed pas de'i phyir sgra gcan zin sprul par mi bya zhing /
dbang phyug la dad pa rnams sprul par bya ba dang /
sangs rgyas pa rnams kyang sprul par mi bya ba'i rigs na /
de ma shes pas sgra gcan zin pa dang /
sangs rgyas pa rnams kyang sprul pa byas pa'i phyir ro / /
gang gi tshe lha ma yin rnams kyis lha rnams zil gyis gnon par byed pa de'i tshe na dbang phyug 'di lha ma yin gyi phyogs byed par 'gyur te /
ji skad du /
khro ba bdun cu pa las /
gal te de'i blos lha min rnams 'jug na /
lha rnams kyi ni dgra bo nyid du 'gyur / /
de bzhin gshegs pa mchod par mi bya na / /
de yis dge bsnyen gyis kyang ci zhig bya / /
zhes smras pa lta bu'o / /
zhar la bshad pas chog gi /
de ni rgyu med pa dngos por 'gyur ba skyes bu rgyur 'dod pa dag gi grub pa'i mtha' dang /
de las dngos po rnams skye ba med par dgag pa bstan par bya ste /
de'i phyir skyes bu rgyur 'dod pa dag kyang skyes bu nyid 'gro ba mtha' dag skye ba'i rgyu yin no zhes dam bcas nas /
ba ni ba thag rnams kyi bzhin / /
chu shel chu rnams kyi bzhin dang / /
blag sha yal ga rnams kyi bzhin / /
de ni lus can kun gyi rgyu / /
de bzhin du skyes bu nyid ni byung ba gang yin pa dang /
'byung ba gang yin pa 'di thams cad kyi'o zhes bya ba la sogs pa dang /
de bzhin du de ni g.yo bar byed pa dang /
de ni mi g.yo bar byed pa dang /
de ni thag ring ba dang /
de ni thag nye ba dang /
de ni bar ma dang /
de ni gnyi ga dang /
de ni phyi rol thams cad kyi'o zhes bya ba la sogs pa'o zhe na zhes bya ba smras te /
des ni skyes bu rgyur 'dod pa dag gi grub pa'i mtha' bstan to / /
de la skyes bu zhes bya ba ni 'jig rten gsum gang bas na skyes bu'o / /
yang na lus kyi grong khyer na gnas pas skyes bu'o / /
skyes bu de rgyur 'dod pa dag ces bya ba ni gang dag la skyes bu rgyur 'dod pa yod pa de dag ni skyes bu rgyur 'dod pa dag ste /
'di lta ste /
rig byed kyi mtha' smra ba dag go / /
de'i phyir de dag kyang skyes bu nyid 'gro ba mtha' dag skye ba'i rgyu yin no zhes dam bcas nas zhes bya ba smras te /
dbang phyug rgyur 'dod pa dag dbang phyug nyid 'gro ba mtha' dag skye ba'i rgyu yin no zhes dam 'cha' ba 'ba' zhig tu ma zad kyi /
skyes bu rgyur 'dod pa dag kyang skyes bu nyid 'gro ba mtha' dag skye ba'i rgyu yin no zhes dam 'cha' bar byed pas /
de'i phyir skyes bu rgyur 'dod pa dag kyang skyes bu nyid 'gro ba mtha' dag skye ba'i rgyu yin no zhes dam bcas nas zhes bya ba smos so / /
skyes bu rgyur 'dod pa de dag kyang rig byed ces bya ba'i lung gis skyes bu de 'gro ba mtha' dag gi byed pa po nyid du sgrub par byed pas /
de'i phyir de dag gi grub pa'i mtha' bstan pa'i phyir /
ba ni ba thag rnams kyi bzhin / /
chu shel chu rnams kyi bzhin dang / /
blag sha yal ga rnams kyi bzhin / /
de ni lus can kun gyi rgyu / /
zhes bya ba la sogs pa smras so / /
de la /
ba ni ba thag rnams kyi bzhin / /
zhes bya ba ni skyes bu rgyur 'dod pa'i dpe ste /
ba zhes bya ba ni srog chags kyi rigs pa zhes bya ba lte ba nas ba thag ces bya ba ba spu 'byung ba gang yin pa'o / /
ba thag rnams kyi bzhin zhes bya ba ni dper na srog chags kyi rigs pa zhes bya ba de rang gi lte ba nas 'byung ba ba thag ces bya ba rnams kyi rgyu yin te /
ba thag de dag gis ba rgya byed cing der 'gro ba de bzhin du skyes bu yang 'gro ba gnas pa dang /
rgyu ba mtha' dag skye ba'i rgyu yin no zhes zer ro / /
chu shel chu rnams kyi bzhin dang / /
zhes bya ba yang dper na nor bu chu shel zhes bya ba zla ba'i 'od zer gyis phog na chu rnams 'byung ba'i rgyu yin pa bzhin du /
skyes bu yang 'gro ba gnas pa dang rgyu ba mtha' dag skye ba'i rgyu yin no zhes zer ro / /
blag sha yal ga rnams kyi bzhin / /
zhes bya ba yang dper na shing blag sha zhes bya ba n+ya gro d+ha zhes bya ba de yal ga thur du skye ba rnams kyi rgyu yin pa de bzhin du /
skyes bu yang 'gro ba gnas pa dang rgyu ba mtha' dag skye ba'i rgyu yin no zhes zer ro / /
de ni lus can kun gyi rgyu / /
zhes bya ba ni dpe gong ma gsum gyis mtshon pa'i don te /
de ni zhes bya ba ni skyes bu de ni'o / /
lus can kun gyi rgyu zhes bya ba ni skyes bu de ni lus can 'gro ba gnas pa dang /
rgyu ba byung ba dang /
'byung ba dang /
g.yo ba dang /
mi g.yo ba dang /
thag ring ba dang /
thag nye ba dang /
bar ma dang /
gnyi ga dang /
phyi rol thams cad kyi skye ba'i rgyu yin no zhes bya ba'i tha tshig go / /
de bzhin du skyes bu nyid ni byung ba gang yin pa dang /
'byung ba gang yin pa de thams cad kyi'o zhes bya ba la sogs pa dang zhes bya ba ni /
de ni lus can kun gyi rgyu / /
zhes ji skad smras pa de nyid bye brag tu bshad pa yin no / /
de la de bzhin du zhes bya ba ni /
ba ni ba thag rnams kyi bzhin / /
zhes bya ba la sogs pa dpe rnam pa gsum ji skad du smos pa de bzhin du'o / /
skyes bu nyid ni zhes bya ba ni skyes bu rgyur 'dod pa dag gis brtags pa'i skyes bu nyid ni'o / /
byung ba gang yin pa zhes bya ba ni dngos po 'das pa'i dus na byung bar gyur pa gang yin pa'o / /
'byung ba gang yin pa zhes bya ba ni dngos po ma 'ongs pa'i dus na 'byung bar 'gyur ba gang yin pa'o / /
'di thams cad kyi don zhes bya ba ni dngos po byung ba gang yin pa dang /
'byung ba gang yin pa 'di thams cad kyi skye ba'i rgyu ni skyes bu nyid yin no zhes zer ba yin no / /
sogs pa zhes bya ba'i sgras ni rig byed las skyes bu ni 'di thams cad la gnas so zhes 'byung ba la sogs pa dag bsdu'o / /
de bzhin du de ni g.yo bar byed pa dang /
de ni mi g.yo bar byed pa dang /
de ni thag ring ba dang /
de ni thag nye ba dang /
de ni bar ma dang /
de ni gnyi ga dang /
de ni phyi rol thams cad kyi'o zhes bya ba la sogs pa'o zhe na zhes bya ba yang /
de ni lus can kun gyi rgyu / /
zhes ji skad smras pa de nyid bye brag tu bshad pa gzhan yin no / /
de la de bzhin du zhes bya ba yang /
ba ni ba thag rnams kyi bzhin / /
zhes bya ba la sogs pa dpe rnam pa gsum ji skad smos pa de bzhin du'o / /
de ni zhes bya ba ni skyes bu de ni'o / /
g.yo bar byed pa zhes bya ba ni rgyu bar byed pa'o / /
mi g.yo bar byed pa zhes bya ba ni gnas par byed pa'o / /
thag ring ba zhes bya ba ni sems can dang snod kyi 'jig rten rnams kyi phan tshun thag ring ba'o / /
thag nye ba zhes bya ba ni sems can dang snod kyi 'jig rten de dag gi phan tshun thag nye ba'o / /
bar ma zhes bya ba ni de dag gi dbus na gnas pa'o / /
gnyi ga zhes bya ba ni de dag gi don gnyi ga dang ldan pa'o / /
phyi rol zhes bya ba ni ma zin pa'o / /
thams cad kyi'o zhes bya ba ni dngos po g.yo bar byed pa dang /
mi g.yo bar byed pa dang /
thag ring ba dang /
thag nye ba dang /
bar ma dang /
gnyi ga dang /
phyi rol thams cad kyi skye ba'i rgyu ni skyes bu nyid yin no zhes zer ba yin no / /
sogs pa zhes bya ba'i sgras ni rig byed las /
chen po gnyis mdog mun mdun gnas / /
skyes bu de ni kho bos rig /
de rtogs 'chi ba'i 'jigs med de / /
thar phyir de las lam gzhan med / /
ces 'byung ba dang /
gzhan yang /
rig byed las ni mi smra gang / /
rig byed las ni mi snang gang / /
thams cad med par brjod bya ste / /
rig byed 'dra ba'i thos pa med / /
ces 'byung ba la sogs pa bsdu ste /
de nas gang gi phyir rig byed las skyes bu ni 'gro ba'i byed pa po yin no zhes 'byung bas de'i phyir /
skyes bu nyid 'gro ba mtha' dag skye ba'i rgyu yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
'dir dgag pa ni dbang phyug rgyur 'dod pa dag gi bzhin du bya'o zhes bya ba smras te /
des ni skyes bu las dngos po rnams skye ba med par dgag pa bstan to / /
de la 'dir zhes bya ba ni skyes bu rgyur 'dod pa dgag pa'i skabs 'dir ro / /
dgag pa ni zhes bya ba ni skyes bu las dngos po rnams skye ba med par dgag pa ni'o / /
dbang phyug rgyur 'dod pa dag gi bzhin du bya'o zhes bya ba ni 'dir skyes bu rgyur 'dod pa dag gi dgag pa yang sngar dbang phyug rgyur 'dod pa dag gi dgag pa ji skad bstan pa bzhin du sbyar bar bya'o / /
des na 'di skad bstan te /
de ni dam bcas pa tsam ste / /
skyes bu ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang yongs su gdung ba'i rgyu yin pa'i phyir dper na ba lang rdzi bzhin no / /
yang na 'gro ba ni skyes bu zhes bya ba gcig pu dang ldan pa ma yin par nges te gzhal bya yin pa'i phyir /
dper na skyes bu bzhin pas kun rdzob tu yang dngos po rnams de las skye ba med do / /
skyes bu rgyur yin yang 'bras bu'i bdag gi bdag nyid dam /
gzhan du gyur pa'am /
gnyi gar gyur pa zhig tu 'gyur grang na /
gang yang rung ba zhig tu rtogs na yang dgag pa sngar smras pa'i phyir dang /
yod pa dang med pa skye bar yang 'gog par 'gyur ba'i phyir /
don dam par dngos po rnams skyes bu las skye ba med do / /
ci ste sems can dang snod du bgrang ba'i 'jig rten sna tshogs kyi rgyu'i las skyes bu zhes bya ste /
gnas pa dang /
'byung ba dang /
'jig pa dang /
bde ba dang /
sdug bsngal dang /
yar skye ba dang /
mar 'bri ba skyed par byed pa'i phyir ro zhe na yang /
tha snyad kyi phyogs la ni grub pa la sgrub pa yin no / /
don dam par ni ma yin te /
don dam par ni las kyi skye ba yang khas ma blangs pa'i phyir ro zhes brjod par bya'o / /
lhag pa yang brjod par bya ste zhes bya ba la sogs pas ni /
'dir skyes bu rgyur 'dod pa dag gi dgag pa dbang phyug rgyur 'dod pa dag gi bzhin du bya ba 'ba' zhig tu yang ma zad de /
tshad ma lhag pa gzhan yang brjod par bya ste zhes bya bar sbyar ro / /
lhas byin gyi bdag ni lhas byin gyi lus dang dbang po'i rgyu ma yin te bdag yin pa'i phyir /
dper na mchod sbyin gyi bdag bzhin no zhes bya ba dang /
'dir lhas byin gyi bdag ni zhes bya ba 'di ni chos can yin la /
lhas byin gyi lus dang dbang po'i rgyu ma yin te zhes bya ba 'di ni bsgrub par bya ba chos yin /
bdag yin pa'i phyir zhes bya ba 'di ni sgrub pa'i chos yin /
dper na mchod sbyin gyi bdag bzhin no zhes bya ba 'di ni dpe yin par sbyar ro / /
de la lhas byin gyi bdag ni zhes bya ba 'di ni /
lhas byin gyis skyes bu'i rang bzhin shes pa yod pa nyid ces bya ba gang yin pa'o / /
lhas byin gyi lus dang dbang po'i rgyu ma yin te zhes bya ba ni /
lhas byin gyi bdag de lhas byin gyi lus kyi rgyu yang ma yin la /
lhas byin gyi dbang po rnams kyi rgyu yang ma yin te zhes bsgrub par bya ba yin no / /
bdag yin pa'i phyir zhes bya ba ni bdag yod du zin kyang de ni lhas byin gyi lus dang dbang po'i rgyu ma yin pa'i phyir ro / /
dper na mchod sbyin gyi bdag bzhin no zhes bya ba ni dper na kun rdzob tu mchod sbyin gyi bdag ni mchod sbyin rang nyid kyi lus dang dbang po'i rgyur 'dod kyi /
lhas byin gyi lus dang dbang po'i rgyur mi 'dod pa de bzhin du /
lhas byin gyi bdag kyang lhas byin gyi lus dang dbang po'i rgyu ma yin no zhes bya ba'i tha tshig go / /
yang na mchod sbyin gyi lus dang dbang po'i tshogs kyi byed pa po ni mchod sbyin gyi bdag ma yin te /
bde ba dang /
sdug bsngal dang /
shes pa skye ba'i rgyu yin pa'i phyir /
dper na lhas byin gyi lus dang dbang po'i tshogs bzhin no zhes bya ba 'di yang tshad ma rnam pa gcig yin no / /
'dir yang mchod sbyin gyi lus dang dbang po'i tshogs kyi zhes bya ba 'di ni chos can yin la /
byed pa po ni mchod sbyin gyi bdag ma yin te zhes bya ba 'di ni bsgrub par bya ba chos yin /
bde ba dang /
sdug bsngal dang /
shes pa skye ba'i rgyu yin pa'i phyir zhes bya ba 'di sgrub pa'i chos yin /
dper na lhas byin gyi lus dang dbang po'i tshogs bzhin no zhes bya ba 'di ni dpe yin par sbyar ro / /
de la mchod sbyin gyi lus dang dbang po'i tshogs kyi zhes bya ba ni /
mchod sbyin gyi lus kyi tshogs yan lag dang yan lag can thams cad dang mchod sbyin gyi dbang po'i tshogs mig la sogs pa dbang po gzugs can thams cad kyi'o / /
byed pa po'i mchod sbyin gyi bdag ma yin te zhes bya ba ni /
mchod sbyin gyi lus kyi tshogs dang dbang po'i tshogs kyi skye ba'i rgyu ni mchod sbyin gyi bdag ma yin te zhes bsgrub par bya ba yin no / /
bde ba dang /
sdug bsngal dang /
shes pa skye ba'i rgyu yin pa'i phyir zhes bya ba ni mchod sbyin gyi lus dang dbang po'i tshogs ni bde ba skye ba'i rgyu yin pa'i phyir dang /
sdug bsngal skye ba'i rgyu yin pa'i phyir dang /
shes pa skye ba'i rgyu yin pa'i phyir /
de dag gi byed pa po ni mchod sbyin gyi bdag ma yin no / /
de la gang gi tshe mchod sbyin gyi lus dang dbang po'i tshogs kyi bsod nams byed pa de'i tshe na ni de dag bde ba skye ba'i rgyu yin la /
gang gi tshe mchod sbyin gyi lus dang dbang po'i tshogs kyis bsod nams ma yin pa byed pa de'i tshe na ni de dag sdug bsngal skye ba'i rgyu yin /
gang gi tshe mchod sbyin gyi lus dang dbang po'i tshogs kyi bstan bcos dag slob par byed pa de'i tshe na ni de dag shes pa skye ba'i rgyu yin no / /
dper na lhas byin gyi lus dang dbang po'i tshogs bzhin no zhes bya ba ni dper na lhas byin gyi lus dang dbang po'i tshogs ni bde ba dang sdug bsngal dang shes pa skye ba'i rgyu yin pa'i phyir /
de dag gi byed pa po ni mchod sbyin gyi bdag ma yin pa bzhin du /
mchod sbyin gyi lus dang dbang po'i tshogs kyang bde ba dang sdug bsngal dang shes pa skye ba'i rgyu yin pa'i phyir /
de dag gi byed pa po yang mchod sbyin gyi bdag ma yin no zhes bya ba'i tha tshig go / /
yang na bcings pa'i bdag ni sa kun gyi rgyu ma yin te bdag yin pa'i phyir /
grol ba'i bdag bzhin pas chos kyi rang gi ngo bo gsal bas rang gi dam bcas pa'i skyon du 'gyur ro zhes bya ba 'di yang tshad ma rnam pa gcig yin no / /
'dir yang bcings pa'i bdag ni zhes bya ba 'di ni chos can yin la /
sa kun gyi rgyu ma yin te zhes bya ba 'di ni bsgrub par bya ba chos yin /
bdag yin pa'i phyir zhes bya ba 'di ni sgrub pa'i chos yin /
grol ba'i bdag bzhin pas zhes bya ba 'di ni dpe yin /
chos kyi rang gi ngo bo gsal bas rang gi dam bcas pa'i skyon du 'gyur ro zhes bya ba 'di ni tshad ma'i 'bras bu yin par sbyar ro / /
de la bcings pa'i bdag ni zhes bya ba ni las dang nyon mongs pas bcings pa'i bdag 'jig rten gsum po dag gi rgyur 'dod pa gang yin pa'o / /
sa kun gyi rgyu ma yin te zhes bya ba ni bcings pa'i bdag des kun gyi zhes bya ba 'jig rten gsum po cha dang bcas pa'i rgyu ma yin te zhes bsgrub par bya ba yin no / /
bdag yin pa'i phyir zhes bya ba ni bcings pa'i bdag de bdag gi ngo bo nyid yin pa'i phyir sa kun gyi rgyu ma yin no / /
grol ba'i bdag bzhin pas zhes bya ba la grol ba'i bdag ces bya ba ni las dang nyon mongs pa'i 'ching ba las grol ba phung po'i lhag ma dang bcas pa dang /
phung po'i lhag ma med pa'i mya ngan las 'das pa'i dbyings na yod pa'i bdag gang yin pa'o / /
'di skad bstan te /
dper na grol ba'i bdag gang yin pa de bdag yin pa'i phyir /
sa kun gyi rgyu ma yin pa de bzhin du /
bcings pa'i bdag kyang bdag yin pa'i phyir sa kun gyi rgyu ma yin no zhes bya ba'i tha tshig go / /
chos kyi rang gi ngo bo gsal bas zhes bya ba ni de ltar bdag rjes su dpag pas grol ba'i bdag sa kun gyi rgyu ma yin pa de bzhin du /
bcings pa'i bdag sa kun gyi rgyu yin par 'dod pa'i chos kyi rang gi ngo bo gsal bas so / /
rang gi dam bcas pa'i skyon du 'gyur ro zhes bya ba ni /
de ltar bcings pa'i bdag sa kun gyi rgyu yin par 'dod pa'i chos kyi rang gi ngo bo gsal bas na /
de'i phyir skyes bu rgyur 'dod pa khyod rang gi grub pa'i mtha' las bcings pa'i bdag sa kun gyi rgyu yin par dam bcas pa de dang 'gal ba'i skyon du 'gyur ro zhes bya ba'i tha tshig go / /
gal te gtan tshigs kyi don bdag yin pa'i phyir zhes bya ba dam bcas pa'i don phyogs gcig yin pa'i phyir ma grub bo zhe na /
lan btab zin pas nyes pa med do zhes bya ba 'dis ni sngar yang na bcings pa'i bdag ni sa kun gyi rgyu ma yin te /
bdag yin pa'i phyir /
grol ba'i bdag bzhin pas chos kyi rang gi ngo bo gsal bas /
rang gi dam bcas pa'i skyon du 'gyur ro zhes ji skad bstan pa de'i gtan tshigs ma grub pa'i skyon sel ba ston to / /
de la gal te zhes bya ba'i sgra ni dbu ma pas skyes bu rgyur 'dod pa dag gi dogs pa bsu ba'i tshig yin no / /
gtan tshigs kyi don bdag yin pa'i phyir zhes bya ba ni /
'grel pa byed pas bdag rgyu ma yin par bsgrub pa'i gtan tshigs su bcings pa'i bdag ni sa kun gyi rgyu ma yin te /
bdag yin pa'i phyir zhes smras pa gang yin pa de'o / /
dam bcas pa'i don gyi phyogs gcig yin pa'i phyir ma grub bo zhe na zhes bya ba ni gal te skyes bu rgyur 'dod pa dag na re /
bdag yin pa'i phyir zhes bya ba de gtan tshigs su mi rung ste /
dam bcas pa'i don gyi phyogs gcig yin pa'i phyir dper na sgra rtag ste sgra yin pa'i phyir ro zhes bya ba bzhin no / /
lan btab zin pas nyes pa med do zhes bya ba ni sngar dngos po rnams gzhan las skye ba med par sgrub pa'i skabs su ci ste gzhan yin pa'i phyir zhes bya bas de gtan tshigs su mi rung ste /
dam bcas pa'i don gyi phyogs gcig yin pa'i phyir /
dper na sgra rtag ste sgra yin pa'i phyir ro zhes bya ba bzhin no zhe na /
de ni bzang po ma yin te /
snyan tshig gi sgra mi rtag ste sgra yin pa'i phyir /
dper na rnga bo che'i sgra bzhin no zhes bya bas dam bcas pa'i don gyi phyogs gcig gtan tshigs nyid du grub pa mthong bas gtan tshigs ma nges pa nyid yin no zhes lan btab pas khyad par can phyogs su byas pa la /
spyi sgrub pa'i chos su rung ba bstan pa bzhin du /
'di yang bcings pa'i bdag ces bya ba khyad par can phyogs su byas pa la /
bdag yin pa'i phyir zhes bya ba spyi sgrub pa'i chos su rung bas nyes pa med do zhes bya ba'i tha tshig go / /
gang dag 'di ltar kho bo cag gi bdag ni gcig pu kho na yin te /
de la bum pa la sogs pa'i nam mkha' tha dad pa nye bar gdags pa bzhin du du ma nyid du nye bar btags pas des na dpe med pa'i phyir /
rjes su dpag pa'i gnod pa yang med la dam bcas pa'i skyon du yang mi 'gyur ro zhes zer na zhes bya ba 'dis ni skyes bu rgyur 'dod pa gzhan dag na re /
kho bo cag gi bdag ni gcig pu kho na yin te /
de la dngos po'i rgyu tha dad pa'i dbang gis du ma nyid du nye bar btags pas /
dper na nam mkha' ni gcig pu kho na yin yang bum pa la sogs pa'i rgyu tha dad pa'i dbang gis de dag gi nam mkha' tha dad par nye bar gdags pa bzhin pas /
des na khyed dbu ma pa'i dpe lhas byin gyi bdag ni lhas byin gyi lus dang dbang po'i rgyu ma yin te bdag yin pa'i phyir /
dper na mchod sbyin gyi bdag bzhin no zhes bya ba dang yang na bcings pa'i bdag ni sa kun gyi rgyu ma yin te bdag yin pa'i phyir /
grol ba'i bdag bzhin pas zhes smos pa'i dpe de gnyis med pa'i phyir /
kho bo cag la khyed kyi rjes su dpag pa'i gnod pa yang med la /
rang gi dam bcas pa'i skyon du yang mi 'gyur ro zhes zer ba ston to / /
de la gang dag ces bya ba ni skyes bu rgyur 'dod pa gzhan gang dag skyes bu'i ngo bo nyid ni gcig pu kho na yin la /
de la dngos po'i rgyu tha dad pa'i dbang gis du ma nyid du nye bar gdags so zhes rnam pa gnyis su rtog pa dag go / /
de dag de ltar rnam par rtog pa na 'di skad ces zer te /
'di ltar kho bo cag gi bdag ni gcig pu kho na yin zhes bya ba ni /
'di ltar skyes bu rgyur 'dod pa dag la kho bo cag gi skyes bu zhes bya ba'i bdag ni don dam par ngo bo nyid gcig pa kho na yin te zhes ngo bo nyid gcig pu rtog pa yin no / /
de yang ji lta bu yin zhe na /
de la bum pa la sogs pa'i nam mkha' tha dad par nye bar gdags pa bzhin du /
du ma nyid du nye bar btags pas zhes bya ba smras te /
bdag gcig pu de la dngos po'i rgyu tha dad pa'i dbang gis du ma nyid du nye bar gdags so zhes tha snyad kyi sgo nas tha dad par rtog pa yin no / /
de la zhes bya ba ni bdag gcig pu de la'o / /
bum pa la sogs pa'i nam mkha' tha dad pa nye bar gdags pa bzhin du zhes bya ba ni dper na nam mkha' ni gcig pu kho na yin yang /
bum pa dang /
zangs dang /
rdza ma dang /
ril ba dang /
gzhong ba dang /
chu ra dang /
phru tog la sogs pa'i rgyu tha dad pa'i dbang gis de dag gi nam mkha' tha dad par nye bar gdags pa bzhin du'o / /
du ma nyid du nye bar btags pas zhes bya ba ni kho bo cag gi bdag kyang gcig pu kho na yin te /
de la dngos po'i rgyu tha dad pa'i dbang gis du ma nyid du nye bar btags pas so / /
des na dpe med pa'i phyir zhes bya ba ni de ltar kho bo cag gi bdag kyang gcig pu kho na yin te de dngos po'i rgyu tha dad pa'i dbang gis du ma nyid du nye bar btags par zad kyi /
bdag de don dam par ngo bo nyid gcig pu kho na yin pa'i gtan tshigs des na khyed dbu ma pa'i dpe lhas byin gyi bdag ni lhas byin gyi lus dang dbang po'i rgyu ma yin te bdag yin pa'i phyir /
dper na mchod sbyin gyi bdag bzhin no zhes bya ba dang /
yang na bcings pa'i bdag ni sa kun gyi rgyu ma yin te bdag yin pa'i phyir /
grol ba'i bdag bzhin pas zhes smos pa'i dpe de gnyis med pa'i phyir ro / /
rjes su dpag pa'i gnod pa yang med la zhes bya ba ni kho bo cag la khyed kyi rjes su dpag pa'i gnod pa lhas byin gyi bdag ni lhas byin gyi lus dang dbang po'i rgyu ma yin te /
bdag yin pa'i phyir /
dper na mchod sbyin gyi bdag bzhin no zhes bya ba de yang med de /
'di ltar bdag de nyid sgrub pa la bdag de nyid dper mi rung ste /
lhas byin gyi bdag dang mchod sbyin gyi bdag ces bya ba de bum pa dang zangs bu'i nam mkha' bzhin du ngo bo nyid gcig pa'i phyir ro / /
dam bcas pa'i skyon du yang mi 'gyur ro zhes zer na zhes bya ba ni kho bo cag la rang gi dam bcas pa bcings pa'i bdag ni sa kun gyi rgyu yin te zhes bya ba de dang 'gal ba'i skyon du yang mi 'gyur te /
'di ltar grol ba'i bdag rjes su dpag pas sa kun gyi rgyu ma yin par bsal bas bcings pas bdag sa kun gyi rgyu yin par sgrub pa'i chos kyi rang gi ngo bo ma gsal te /
bcings pa'i bdag dang grol ba'i bdag ces bya ba de yang bum pa dang zangs bu'i nam mkha' bzhin du ngo bo nyid gcig pa'i phyir ro zhes zer na'o / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te /
nam mkha' ni ma skyes pas nam mkha'i me tog bzhin du dngos po nyid med pa kho na'i phyir /
gcig pa nyid du grub pa ni tshig tsam du zad pa'i phyir dang /
tha snyad du yang spyir khas blangs pa'i bdag la gcig pa nyid du ston pa'i rjes su dpag pa med pa'i phyir ro zhes bya ba smras te /
des ni skyes bu rgyur 'dod pa gzhan dag gis bdag gcig pu kho na yin par sgrub pa'i dpe nam mkha' khas blangs pa de yang mi rung ste /
nam mkha' ni ma skyes pas nam mkha'i me tog bzhin du dngos po nyid med pa kho na'i phyir /
nam mkha' gcig pa nyid du grub bo zhes zer ba ni tshig tsam du zad pa'i phyir ro / /
bdag gcig pu kho na yin te zhes zer ba de yang mi rung ste /
kun rdzob kyi tha snyad du yang bdag ces bya ba sangs rgyas pa dang /
phyi rol pas spyir khas blangs pa de la skyes bu rgyur 'dod pa dag gis lhas byin dang /
mchod sbyin gyi bdag dang /
bcings pa dang grol ba'i bdag gcig pa nyid du ston pa'i rjes su dpag pa med pa'i phyir ro zhes ston to / /
de la de ni bzang po ma yin te zhes bya ba ni skyes bu rgyur 'dod pa gzhan dag gi bdag gcig pu kho na yin par sgrub pa'i dpe /
nam mkha' gcig pa nyid du grub bo zhes zer ba dang dpe des mtshon pa'i don bdag gcig pu kho na yin te zhes zer ba de ni rjes su dpag pa ltar snang ba yin pas bzang po ma yin no zhes bya bar ston to / /
de la ji ltar nam mkha' gcig pa nyid du grub bo zhes zer ba de bzang po ma yin zhe na /
de'i phyir nam mkha' ni ma skyes pas nam mkha'i me tog bzhin du dngos po nyid med pa kho na'i phyir gcig pa nyid du bsgrub pa ni tshig tsam du zad pa'i phyir zhes bya ba smras so / /
'di skad bstan te /
nam mkha' ni ma skyes pas dngos po nyid med de /
dper na nam mkha'i me tog ma skyes pa'i phyir dngos po nyid med pas de la gcig pa nyid du grub pa med pa bzhin du nam mkha' yang ma skyes pa'i phyir dngos po nyid med pas de la gcig pa nyid du grub pa med do / /
de'i phyir nam mkha' gcig pa nyid du grub bo zhes zer ba de ni tshig tsam du zad pa'i phyir bzang po ma yin no / /
nam mkha' gcig pa nyid du grub pa med pas khyed kyi dpe med pa'i phyir /
des mtshon pa lhas byin gyi bdag dang mchod sbyin gyi bdag dang /
bcings pa'i bdag dang /
grol ba'i bdag kyang gcig pu kho nar ma grub pas /
kho bo lhas byin gyi bdag gi dpe mchod sbyin gyi bdag tha dad du gyur pa khas blangs pa rung bas kho bo'i dpe med pa ma yin pa'i phyir /
khyed la rjes su dpag pa'i gnod pa med pa yang ma yin la /
kho bos bcings pa'i bdag gi dpe grol ba'i bdag tha dad du gyur pa khas blangs pa yang rung bas kho bo'i dpe med pa ma yin pa'i phyir /
khyod la rang gi dam bcas pa'i skyon du mi 'gyur ba yang ma yin no / /
ji ltar na bdag gcig pu kho na yin te zhes zer ba de bzang po ma yin zhe na /
de'i phyir tha snyad du yang spyir khas blangs pa'i bdag la gcig pa nyid du ston pa'i rjes su dpag pa med pa'i phyir ro zhes bya ba smras so / /
'di skad bstan te /
kun rdzob kyi tha snyad du yang bdag ces bya ba sangs rgyas pa dang /
phyi rol pas spyir khas blangs pa de la skyes bu rgyur 'dod pa dag gi lhas byin dang /
mchod sbyin gyi bdag dang /
bcings pa dang grol ba'i bdag gcig pa nyid du ston pa'i rjes su dpag pa med de /
'di ltar kho bos kun rdzob kyi tha snyad du bdag ces bya ba phung po lnga'i bdag nyid yin par khas blangs pa de la gcig pa nyid du ston pa'i rjes su dpag pa khyod la med pa'i phyir dang /
gcig pa nyid du dam 'cha' na grags pa'i gnod par 'gyur ba'i phyir te /
'di ltar 'jig rten na lhas byin dang mchod sbyin dang /
bram ze dang gdol pa la sogs pa gcig pa nyid du ma mthong ba'i phyir ro // //
bam po bco lnga pa /
ci ste bcings pa'i bdag ni grol ba'i bdag las gzhan ma yin te /
bdag gi yin pa'i phyir /
grol ba'i bdag bzhin no zhe na zhes bya ba 'dis ni skyes bu rgyur 'dod pa gzhan dag bcings pa'i bdag ni grol ba'i bdag las gzhan ma yin pas dbu ma pa na re /
tha snyad du yang spyir khas blangs pa'i bdag las gcig pa nyid du ston pa'i rjes su dpag pa med pa'i phyir ro zhes zer ba de mi rung ste /
'di ltar kho bo cag gi bdag ni gcig tu kho nar grub pas dbu ma pa khyed kyi dpe med pa'i phyir /
kho bo cag la rjes su dpag pa'i gnod pa yang med la /
dam bcas pa'i skyon du yang mi 'gyur ro zhes zer ba ston to / /
de la ci ste zhes bya ba'i sgra ni dbu ma pas skyes bu rgyur 'dod pa dag gi dogs pa bsu ba'i tshig yin no / /
de'i phyir ci ste skyes bu rgyur 'dod pa dag tha snyad du yang spyir khas blangs pa'i bdag la gcig pa nyid du ston pa'i rjes su dpag pa'i tshad ma 'di lta bu byed na de yang mi rung ngo zhes bya bar sbyar ro / /
'dir yang bcings pa'i bdag ni zhes bya ba ni chos can yin la /
grol ba'i bdag las gzhan ma yin te zhes bya ba 'di ni bsgrub par bya ba chos yin /
bdag yin pa'i phyir zhes bya ba 'di ni sgrub pa'i chos yin /
grol ba'i bdag bzhin no zhes bya ba 'di ni dpe yin par sbyar ro / /
'di'i bsdus pa'i don ni skyes bu rgyur 'dod par gzhan dag bcings pa'i bdag gi dngos po grol ba'i bdag las tha mi dad par sgrub ste /
dper na grol ba'i bdag ces bya ba bdag yin pa'i phyir /
rang gi ngo bo las tha mi dad pa de gzhan ma yin pa de bzhin du bcings pa'i bdag gi dngos po yang bdag yin pa'i phyir /
grol ba'i bdag las tha mi dad de gzhan ma yin pas /
des na tha snyad du yang spyir khas blangs pa'i bdag gcig pa nyid du grub pas /
dbu ma pa'i dpe med pa'i phyir /
rjes su dpag pa'i gnod pa yang med la /
dam bcas pa'i skyon du yang mi 'gyur ro zhes sngar smras pa'i gnas skabs de kho na bzhin no zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
phung po'i lhag ma med pa'i mya ngan las 'das pa'i dbyings na grol ba'i bdag nyid yod pa nyid dang gcig pa nyid ma grub pa'i phyir /
ji skad smras pa'i skyon med par mi 'gyur ro zhes bya ba smras te /
des ni phung po'i lhag ma med pa'i mya ngan las 'das pa'i dbyings na grol ba'i bdag yod pa nyid du ma grub pas des na skyes bu rgyur 'dod pa dag na re /
bcings pa'i bdag ni grol ba'i bdag las gzhan ma yin te bdag yin pa'i phyir /
grol ba'i bdag bzhin no zhes zer ba'i dpe de ma grub pas /
bcings pa'i bdag dang grol ba'i bdag gcig pa nyid ma grub pa'i phyir /
rjes su dpag pa'i gnod pa yod pa dang dam bcas pa'i skyon du yang 'gyur ro zhes ji skad smras pa'i skyon de khyod la med par mi 'gyur ro zhes ston to / /
'di skad bstan te /
kho bo'i phyogs la 'di ltar dpe grol ba'i bdag med pas de'i phyir khyod kyis sgrub pa'i dpe med de /
lung las /
mya ngan 'das la phung po med / /
gang zag srid pa ma yin no / /
zhes ji skad gsungs pa'i phyir ro / /
'on te phung po'i lhag ma dang bcas pa'i gnas skabs kyis grol ba'i bdag gis dpe bstan pa'i phyir /
grol ba'i bdag yod pas sgrub pa'i dpe med pa ma yin no snyam na /
de lta na yang kho bos sngar bcings pa'i bdag ni sa kun gyi rgyu ma yin te bdag yin pa'i phyir /
grol ba'i bdag bzhin pas zhes smras pas ji ltar grol ba'i bdag nyid de bdag yin pa'i phyir /
sa kun gyi rgyu ma yin pa bzhin du bcings pa'i bdag kyang bdag yin pa'i phyir sa kun gyi rgyu ma yin pas /
yang khyod la rang gi dam bcas pa'i skyon du 'gyur ba dang /
grol ba'i bdag kyang bdag yin pa'i phyir bcings pa'i bdag bzhin du bcings pa nyid du thal bar 'gyur ro / /
dpyad pa rgyas pa ni bdag brtag pa'i rab tu byed pa mdzad par 'gyur ro zhes bya ba ni smra ba thams cad kyis yongs su brtag pa bdag gi rdzas gzhig pa ni rab tu byed pa bco brgyad pa'i skabs su slob dpon nyid kyis mdzad par 'gyur ro / /
zhar la bshad pas chog go / /
gzhan yang /
rig byed 'dra ba'i thos pa med / /
ces gang smras pa des rig byed kyi tshig las skyes bu byed pa po yin par smras pa de la re zhig rig byed brtag par byas te /
ci rig byed skyes pa yin nam /
'on te ma skyes pa yin /
de la rig byed skyes pa yin na ni /
de lta na ni rig byed mi rtag pa yin te skye ba can yin pa'i phyir /
dper na bum pa bzhin no / /
gzhan yang ci rig byed de bdag las skyes sam /
'on te gzhan las sam /
'on te gnyis las sam /
'on te rgyu med pa las skyes pa yin /
de la re zhig rig byed de bdag las skye ba med par nges te yod pa'i phyir /
dper na shes pa yod pa nyid bzhin no / /
rig byed de dag gi rkyen gzhan dag las skye ba med de gzhan yin pa'i phyir /
dper na bum pa bzhin no / /
yang na gzhan brjod par 'dod pa yi ge la sogs pa'i rig byed 'grub par 'dod pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
rig byed gnyis las skye ba med de phyogs gnyis kar bstan pa'i sgrub pa dag gis gtad khongs su chud par 'gyur ba'i phyir dang /
gnyis las skye bar ston pa'i rjes su dpag pa med pa'i phyir ro / /
rig byed rgyu med pa las skye ba med de ston pa'i rjes su dpag pa med pa'i phyir dang /
rjes su dpag pa dang grags pa'i gnod par 'gyur ba'i skyon yod par 'gyur ba'i phyir ro / /
gzhan yang rig byed rgyu med pa las skye ba med de /
yi ge'i tshogs yin pa'i phyir dper na b+ha ra ta la sogs pa'i bstan bcos dag bzhin no / /
ci ste rig byed dag ma skyes pa yin na ni de lta na rig byed med pa yin te ma skyes pa'i phyir /
dper na nam mkha'i me tog bzhin no / /
grags pa'i gnod par yang 'gyur te /
'jig rten 'di na gang skyes pa de ni yod pa zhes brjod pa'i phyir ro / /
gzhan yang /
khyod kyi rig byed rtag par 'dod / /
ces grags na ci de rgyu'i sgo nas rtag pa nyid du grub par 'dod dam /
'on te rgyu med pa'i sgo nas rtag pa nyid du grub par 'dod /
de la gal te rgyu'i sgo nas rtag pa nyid du grub par 'dod na ni /
de lta na rig byed mi rtag pa yin te rgyu dang bcas pa'i phyir /
dper na bsreg bya bzhin no / /
'on te rgyu med pa'i sgo nas rtag par grub par 'dod na ni de lta na rig byed ces bya ba'i tshig gi don med de /
rgyu med pa'i phyir mo gsham gyi bu bzhin te /
ji skad du khro ba bdun cu pa las /
de yi rtag nyid gal te rgyu yod na / /
rtag pa rtag pa nyid du mi 'gyur ro / /
de yi rtag nyid gal te rgyu med na'ang /
rtag pa rtag pa nyid du mi 'gyur ro / /
zhes bshad pa lta bu ste /
skyes bu rtag pa nyid la gal te rgyu yod na rgyu dang bcas pa'i phyir rtag par 'dod pa de rtag pa nyid du mi 'gyur ro / /
skyes bu'i rtag pa nyid la gal te rgyu med na yang rgyu med pa'i phyir rtag par 'dod pa de rtag pa nyid du mi 'gyur ro zhes bshad pa bzhin du /
rig byed kyang gal te rgyu yod na yang rgyu dang bcas pa'i phyir rtag pa nyid du mi 'gyur la /
gal te rgyu med na yang ngo bo nyid gtan med pa'i phyir /
rtag pa nyid du mi 'gyur bas de'i phyir rig byed kyi tshig las skyes bu byed pa po nyid du smras pa de mi 'thad do / /
da ni rgyu med pa dngos por gyur pa rang bzhin rgyur 'dod pa dag gi 'dod pa bsal bar bya ste /
de la re zhig rang bzhin rgyur 'dod pa dag gi grub pa'i mtha' bstan pa'i phyir /
rang bzhin rgyur 'dod pa dag ni tshangs pa la sogs pa myu gu'i mthar thug pa can gyi gsal ba rnams skye ba'i rgyu rang bzhin yin par khas blangs nas de dag na re /
nang gi bye brag rnams kyi rgyu ni bde ba dang sdug bsngal dang gti mug yin par nges te /
de dang ldan pa'i phyir /
'di ltar 'jig rten na yang gang zhig gang dang ldan par gyur pa de ni de'i rgyu can yin par shes te /
dper na tsan+dan gyi zhogs ma dang /
gyo mo dang /
snod dang /
rgyan la sogs pa bzhin no / /
de bzhin du nang gi bye brag rnams kyang bde ba dang sdug bsngal dang /
gti mug dang ldan pas de'i phyir ji skad smras pa'i gtan tshigs kyis na nang gi bye brag rnams kyi rgyu ni bde ba dang sdug bsngal dang gti mug yin no / /
gzugs dang /
tshor ba dang /
'du shes dang /
'du byed dang /
rnam par shes pa'i mtshan nyid kyi phung po rnams kyang bde ba dang sdug bsngal dang /
gti mug gi ngo bo nyid yin par gzung bar bya ste /
phung po ma yin pa'i phyir /
tshor ba'i phung po bzhin pas de'i phyir gtan tshigs kyi don ma grub pa yang ma yin no zhes zer ro zhes bya ba smras te /
'dis ni rang bzhin rgyur 'dod pa dag gi grub pa'i mtha' ston to / /
de la rang bzhin rgyur 'dod pa dag ces bya ba ni /
gzhan mu stegs can gang dag gi grub pa'i mtha' la rang bzhin byed rgyu dang /
rgyu mtshan dang /
rgyu yin par 'dod pa de dag ni rang bzhin rgyur 'dod pa dag ces bya'o / /
ni zhes bya ba'i sgra ni nges par gzung ba'i don to / /
rang bzhin rgyur 'dod pa de dag kho na de skad zer gyi gzhan ni ma yin no zhes bya ba'i tha tshig go / /
tshangs pa la sogs pa myu gu'i mthar thug pa can gyi gsal ba rnams zhes bya ba ni /
gsal ba gang dag la dang por tshangs pa la sogs pa nas tha ma myu gu'i mthar thug pa'i bar dag yod pa de ni tshangs pa la sogs pa myu gu'i mthar thug pa can gyi gsal ba rnams zhes bya'o / /
gsal ba de rnams skyes pa zhes bya ba ni gsal ba rnams skye ba'o / /
skye ba de'i rgyu rang bzhin yin par khas blangs nas zhes bya ba ni rang bzhin rgyur 'dod pa dag tshangs pa la sogs pa myu gu'i mthar thug pa can gyi gsal ba rnams skye ba'i rgyu rang bzhin zhes bya ba snying stobs dang rdul dang mun pa zhes bya ba yon tan gsum cha mnyam par gyur pa gtso bo zhes bya ba de yin par khas blangs nas /
de dag 'di skad ces zer ro zhes bya bar sbyar ro / /
'di'i bsdus pa'i don ni 'di yin te /
dang po tshangs pa nas bzung ste /
rtswa dang gel ba'i bar dang ldan pa'i gsal ba de dag thams cad gsal ba'i rgyu ni rang bzhin zhes bya ba snying stobs dang rdul dang mun pa zhes bya ba yon tan gsum cha mnyam par gyur pa gtso bo zhes bya ba de yin par 'dod do / /
'di la grangs can rnams kyi gzhung las snying stobs dang /
rdul dang /
mun pa zhes bya ba yon tan gsum 'dod de /
de la snying stobs ni yang ba dang /
gsal ba'i bdag nyid do / /
rdul ni g.yo ba dang /
'jug par byed pa'i bdag nyid do / /
mun pa ni lci ba dang gnas pa'i mtshan nyid do / /
ji skad du /
rangs dang mgu dang kun dga' dang / /
bde dang zhi ba'i sems nyid dag /
lan 'ga' yang ni snang gyur pa / /
de dag snying stobs yon tan no / /
mi dga' ba dang yongs gdungs dang / /
mya ngan 'dod dang mi bzod dag /
gang du snang ba'i gtan tshigs kyis / /
de dag rdul gyi rtags su 'dod / /
rmongs dang de bzhin gti mug dang / /
bag med gnyid dang g.yel ba dag /
lan 'ga' yang ni snang gyur pa / /
de dag mun pa'i yon tan no / /
zhes bshad pa lta bu ste /
snying stobs dang rdul dang mun pa de dag cha mnyam pa nyid dang mtshungs pa dang gcig tu gyur cing /
gang yang rung ba 'ga' zhig shas che bar mi dmigs pa de ni gtso bo zhes bya'o / /
gtso bo de yang bram ze ser skya'i mngon sum yang ma yin te /
de dag gi gzhung las bram ze ser skyas tshangs pa skye ba ni mthong gi des gtso bo de ni mi mthong ngo zhes 'byung ba'i phyir ro / /
gtso bo rtags med pa mi gsal ba de las chen po cung zad tsam dang 'gyur ba tsam du skye'o / /
chen po las nga rgyal shin tu gsal ba skye'o / /
nga rgyal de yang rnam pa gsum ste /
rnam par 'gyur ba las gyur pa dang /
rdul las gyur pa dang /
'byung ba las gyur pa'o / /
de la rnam par 'gyur ba las gyur pa'i nga rgyal snying stobs shas che ba las ni dbang po bcu gcig skye ste /
'di lta ste /
mig dang /
rna ba dang /
sna dang /
lce dang /
lus dang /
yid dang /
ngag dang /
rkang pa dang /
lag pa dang /
rkub dang /
mdoms zhes bya ba rnams so / /
de la mig la sogs pa lnga ni blo'i dbang po dag yin no / /
ngag la sogs pa lnga ni las kyi dbang po dag yin no / /
yid kyi dbang po ni gnyi ga'i bdag nyid yin te /
blo'i dbang po dag tu yang gnas par byed la /
las kyi dbang po dag tu yang gnas par byed do / /
'byung ba las gyur pa'i nga rgyal mun pa shas che ba las ni de tsam lnga skye ste /
'di lta ste /
sgra de tsam dang /
reg de tsam dang /
ro de tsam dang /
gzugs de tsam dang /
dri de tsam mo / /
rdul las gyur pa'i nga rgyal g.yo ba shas che ba ni gnyis ka'i bdag nyid yin te /
dper na bram ze 'ga' zhig la chung ma bram ze mo zhig dang dmangs mo zhig gnyis yod la /
bram ze mo la ni bu bcu gcig btsas la /
dmangs mo la ni bu lnga btsas pa lta bu ste /
de la bram ze mo lta bu ni rnam par 'gyur ba las gyur pa'i nga rgyal yin la /
bu bcu gcig lta bu ni dbang po bcu gcig po dag yin no / /
dmangs mo lta bu ni 'byung ba las gyur pa'i nga rgyal yin la /
bu lnga lta bu ni de tsam lnga po dag yin no / /
bram ze lta bu ni rdul las gyur pa'i nga rgyal yin no / /
de la chen po dang nga rgyal dang /
de tsam rnams ni rang bzhin yang yin la 'gyur ba yang yin no / /
rtsa ba'i rang bzhin ni rang bzhin kho na yin gyi /
'gyur ba ni ma yin te /
ci'i phyir zhe na /
gang gi phyir gtso bo las chen po skye ba de'i phyir gtso bo rang bzhin yin la /
gang gi phyir gtso bo gang las kyang mi skye ba de'i phyir gtso bo mi 'gyur ba yang yin no / /
gang gi phyir chen po las nga rgyal skye ba de'i phyir chen po'i rang bzhin yin la /
gang gi phyir chen po gtso bo las skye ba de'i phyir chen por 'gyur ba yang yin no / /
gang gi phyir nga rgyal las dbang po rnams dang de tsam rnams skye ba de'i phyir nga rgyal rang bzhin yin la /
gang gi phyir nga rgyal chen po las skye ba de'i phyir nga rgyal 'gyur ba yang yin no / /
gang gi phyir sgra de tsam las nam mkha' skye ba de'i phyir sgra de tsam rang bzhin yin la /
gang gi phyir sgra de tsam nga rgyal las skye ba de'i phyir sgra de tsam 'gyur ba yang yin no / /
gang gi phyir reg de tsam las rlung skye ba de'i phyir reg de tsam rang bzhin yin la /
gang gi phyir reg de tsam nga rgyal las skye ba de'i phyir reg de tsam 'gyur ba yang yin no / /
gang gi phyir gzugs de tsam las mi skye ba de'i phyir gzugs de tsam rang bzhin yin la /
gang gi phyir gzugs de tsam nga rgyal las skye ba de'i phyir gzugs de tsam 'gyur ba yang yin no / /
gang gi phyir ro de tsam las chu skye ba de'i phyir ro de tsam rang bzhin yin la /
gang gi phyir ro de tsam nga rgyal las skye ba de'i phyir ro de tsam 'gyur ba yang yin no / /
gang gi phyir dri de tsam las sa skye ba de'i phyir dri de tsam rang bzhin yin la /
gang gi phyir dri de tsam nga rgyal las skye ba de'i phyir dri de tsam 'gyur ba yang yin no / /
de'i phyir 'byung ba chen po lnga dang dbang po bcu gcig ste bcu drug po de dag ni 'gyur ba 'ba' zhig yin gyi rang bzhin ni ma yin no / /
gtso bo dang chen po dang nga rgyal dang de tsam lnga ste brgyad po de dag las gtso bo ni rang bzhin kho na yin gyi 'gyur ba ni ma yin no / /
bdun ni rang bzhin dang 'gyur ba gnyi ga yin no / /
nyi shu rtsa bzhi po de dag skyes bu dang bcas pa dang de kho na nyi shu rtsa lnga yin no / /
gang gis skyes bu dang bcas pa de dag shes pa de ni cha lugs gang dag gis gnas su zin kyang grol bar 'gyur te /
de skad du /
de nyid nyi shu lnga shes pas / /
ral pa'am byi bo 'am gtsug phud kyi / /
bsti gnas gang du dga' ba der / /
grol 'gyur 'di la the tshom med / /
ces bshad pa lta bu'o / /
rang bzhin gyi rgyur 'dod pa de lta bu smra ba gzhan gyis mi rtogs pa de'i phyir rang bzhin rgyur 'dod pa de dag na re /
nang gi bye brag rnams kyi rgyu ni bde ba dang sdug bsngal dang gti mug yin par nges te de dang ldan pa'i phyir /
'di ltar 'jig rten na yang gang zhig gang dang ldan par gyur pa de ni de'i rgyu can yin par shes te /
dper na tsan+dan gyi zhogs ma dang /
gyo mo dang snod dang rgyan la sogs pa bzhin no zhes zer ro / /
'dir yang nang gi bye brag rnams zhes bya ba 'di ni chos can yin la /
rgyu ni bde ba dang /
sdug bsngal dang /
gti mug yin par nges te zhes bya ba 'di ni bsgrub par bya ba chos yin /
de dang ldan pa'i phyir zhes bya ba 'di ni sgrub pa'i chos yin /
'di ltar 'jig rten na yang gang zhig gang dang ldan par gyur pa de ni de'i rgyu can yin par shes te zhes bya ba 'di ni de'i nye bar sbyar ba'i sbyor ba yin /
dper na tsan+dan gyi zhogs ma dang /
gyo mo dang snod dang rgyan la sogs pa bzhin no zhes bya ba 'di ni dpe yin par sbyar ro / /
'di'i bsdus pa'i don ni nang gi skye mched mig la sogs pa mtshan nyid phan tshun tha dad pa'i bye brag rnams kyi rgyu ni bde ba dang /
sdug bsngal dang gti mug ces bya ba snying stobs dang rdul dang mun pa yin par nges te /
de dag snying stobs dang rdul dang mun pa'i yon tan gsum po de dang ldan pa'i phyir /
dper na tsan+dan gyi zhogs ma la sogs pa tsan+dan la sogs pa dang ldan pa'i phyir tsan+dan la sogs pa'i rgyu can yin pa dang 'dra'o zhes zer ro / /
de la nang gi bye brag rnams zhes bya ba ni /
nang gi skye mched mig la sogs pa mtshan nyid phan tshun tha dad pa'i bye brag dang ldan pa rnams so / /
bde ba zhes bya ba ni snying stobs te /
ji skad du /
rangs dang mgu dang kun dga' dang / /
bde dang zhi ba'i sems nyid dag /
lan 'ga' yang ni snang gyur pa / /
de dag snying stobs yon tan no / /
zhes bshad pa'i phyir ro / /
sdug bsngal zhes bya ba ni rdul te /
ji skad du /
mi dga' ba dang yongs gdungs dang / /
mya ngan 'dod dang mi bzod dag /
gang du snang ba'i gtan tshigs kyis / /
de dag rdul gyi rtags su 'dod / /
ces bshad pa'i phyir ro / /
gti mug ces bya ba ni mun pa ste /
ji skad du /
rmongs dang de bzhin gti mug dang / /
bag med gnyid dang g.yel ba dag /
lan 'ga' yang mi snang gyur pa / /
de dag mun pa'i yon tan no / /
zhes bshad pa'i phyir ro / /
de dang ldan pa'i phyir zhes bya ba ni /
nang gi skye mched mig la sogs pa'i bye brag rnams snying stobs dang /
rdul dang mun pa zhes bya ba'i yon tan de dang ldan pa'i phyir /
nang gi skye mched rnams kyi rgyu rang bzhin yin no zhes bya bar dam 'cha'o / /
de'i nye bar sbyar ba'i sbyor ba bya ba'i phyir /
'di ltar 'jig rten na yang gang zhig gang dang ldan par gyur pa de ni de'i rgyu can yin par shes te zhes bya ba smras te /
nang gi skye mched mig la sogs pa'i mtshan nyid phan tshun tha dad pa'i bye brag rnams kyi rgyu bde ba dang /
sdug bsngal dang /
gti mug yin par ci mngon zhe na /
de'i nye bar sbyar ba'i sbyor ba bstan pa'i phyir /
'di ltar 'jig rten na yang zhes bya ba la sogs pa smras so / /
'di ltar zhes bya ba'i tshig ni gang gi phyir zhes bya ba'i don to / /
'jig rten na yang zhes bya ba ni 'gro ba'i khams na yang ngo / /
gang zhig ces bya ba ni dngos po gang zhig go / /
gang dang ldan par 'gyur ba zhes bya ba ni yon tan gang dang ldan par 'gyur ba'o / /
de ni zhes bya ba ni dngos po de ni'o / /
de'i rgyu can yin par shes te zhes bya ba ni yon tan de'i rgyu dang ldan pa yin par grags pa'o / /
de'i dpe bstan pa'i phyir /
dper na tsan+dan gyi zhogs ma dang gyo mo dang snod dang rgyan la sogs pa bzhin no zhes bya ba smras te /
dper na tsan+dan gyi zhogs ma dag kyang tsan+dan gyi rang bzhin dang ldan pa'i phyir de dag tsan+dan gyi rgyu can yin pa dang /
kham pa'i gyo mo dag kyang kham pa'i rang bzhin dang ldan pa'i phyir de dag kyang kham pa'i rgyu can yin pa dang /
khar ba'i snod la sogs pa yang khar ba'i rang bzhin dang ldan pa'i phyir de dag kyang khar ba'i rgyu can yin pa dang /
gdu bu dang dpung rgyan la sogs pa gser gyi rgyan dag kyang gser gyi rang bzhin dang ldan pa'i phyir de dag kyang gser gyi rgyu can yin par shes pa la sogs pa bzhin no / /
de ni dpes mtshon pa'i don gyis mjug sdud par byed de /
de'i phyir de bzhin du nang gi bye brag rnams kyang bde ba dang sdug bsngal ba dang gti mug dang ldan pas de'i phyir ji skad smras pa'i gtan tshigs kyis na /
nang gi bye brag rnams kyi rgyu ni bde ba dang sdug bsngal dang gti mug yin no zhes bya ba smras te /
'di ni rjes su 'gro ba'i gzhung gzugs pa'o / /
gzhung gzugs pa gzhan bzhi po tshad kyi gzhung gzugs pa dang /
rgyu dang 'bras bu'i gzhung gzugs pa dang /
nus pa 'jug pa'i gzhung gzugs pa dang /
rang bzhin sna tshogs kyi gzhung gzugs pa zhes bya ba dag ni 'dir ma bris te /
gzhung gzugs pa lnga dang /
gzhung gzugs pa med pa lnga po rnam par dbye ba de dag gis rtag tu nang gi bye brag rnams la rgyu lnga ni yod par sgrub par byed do / /
gal te sangs rgyas pa dag kho bo la phung po rnams snying stobs dang /
rdul dang mun pa'i yon tan dang ldan par ma grub pas khyod kyi gtan tshigs kyi don ma grub po zhes zer na /
de'i phyir grangs can dag rang nyid kyi dogs pa de sgrub par byed do / /
gang gi phyir gang yang rung ba la ma grub pa'am /
the tshom za ba'i tshig ni yang sgrub pa la ltos pa'i mtshan nyid yod pas de'i phyir /
gzugs dang /
'du shes dang /
'du byed dang /
rnam par shes pa'i mtshan nyid kyi phung po rnams kyang bde ba dang /
sdug bsngal ba dang /
gti mug gi ngo bo nyid yin pas gzung bar bya ste /
phung po yin pa'i phyir /
tshor ba'i phung po bzhin pas de'i phyir gtan tshigs kyi don ma grub pa yang ma yin no zhes bya ba smras te /
'dir yang gzugs dang /
'du shes dang /
'du byed dang /
rnam par shes pa'i mtshan nyid kyi phung po rnams kyang zhes bya ba 'di ni chos can yin la /
bde ba dang /
sdug bsngal dang /
gti mug gi ngo bo nyid yin par gzung bar bya ste zhes bya ba 'di ni bsgrub par bya ba chos yin /
phung po yin pa'i phyir zhes bya ba 'di ni sgrub pa'i chos yin /
tshor ba'i phung po bzhin pas zhes bya ba 'di ni dpe yin /
de'i phyir gtan tshigs kyi don ma grub pa yang ma yin no zhes bya ba 'di ni mjug bsdu ba yin par sbyar ro / /
'di'i bsdus pa'i don ni gzugs la sogs pa'i phung po bzhi po dag kyang /
snying stobs dang /
rdul dang mun pa'i ngo bo nyid yin par gzung ste de dag phung po yin pa'i phyir tshor ba'i phung po bzhin no / /
dper na tshor ba ni phung po yin pa'i phyir /
tshor ba bde ba dang /
sdug bsngal dang /
gti mug gi ngo bo nyid yin par gzung bar bya ste /
'di ltar bde ba'i tshor ba dang /
sdug bsngal gyi tshor ba zhes brjod pa dang 'dra bar /
gzugs la sogs pa'i phung po bzhi po dag kyang phung po yin pa'i phyir /
de dag bde ba dang /
sdug bsngal dang /
gti mug gi ngo bo nyid yin par 'gyur bas /
de'i phyir de dag dang ldan pa'i phyir zhes bya ba gtan tshigs kyi mtshan nyid ji skad smras pa de ma grub pa ma yin no zhes zer ro / /
de skad ces zer ba de'i lan du /
'dir 'grel pa byed pa nyid kyis /
de la 'dir tsan+dan la sogs don dam par ma grub pas dpe med do zhes bya ba la sogs pa smras te /
de la 'dir zhes bya ba ni sgrub par snga ma de la 'dir 'grel pa byed pas sun dbyung ba smras pa yin no / /
tsan+dan la sogs pa don dam par ma grub pas dpe med do zhes bya ba ni kho bo'i phyogs la tsan+dan dang /
gyo mo dang /
snod dang /
rgyan la sogs pa don dam par ma grub pas khyod kyi dpe med do / /
don dam par dngos po thams cad ma skyes pa'i phyir tsan+dan la sogs pa don dam par ma grub bo / /
de'i phyir khyod kyi gtan tshigs de dang ldan pa'i phyir zhes bya ba de'i dpe med pas /
des na grangs can ngag gi sgrub pa nang gi bye brag rnams kyi rgyu ni bde ba dang /
sdug bsngal dang /
gti mug yin par nges te de dang ldan pa'i phyir /
'di ltar 'jig rten na yang gang zhig gang dang ldan par 'gyur ba de ni de'i rgyu can yin par shes te /
dper na tsan+dan gyi zhogs ma dang /
gyo mo dang /
snod dang /
rgyan la sogs pa bzhin no zhes bya ba la sogs pa sgrub pa snga ma de yang dpe med pas gtan tshigs ma grub pa'i phyir dam bcas pa tsam du zad do / /
sgrub pa gnyis pa la yang gang la gzugs dang /
'du shes dang /
'du byed dang /
rnam par shes pa'i mtshan nyid kyi phung po rnams kyang bde ba dang /
sdug bsngal dang /
gti mug gi ngo bo nyid yin par gzung bar bya ste zhes sgrub pa de la yang tha snyad du yang dpe ma grub ste /
de'i phyir tha snyad du yang gti mug ni 'du byed kyi phung por gtogs pas dpe ma grub bo zhes bya ba smras te /
tshor ba la gti mug med pas de'i phyir bsgrub par bya ba cha gcig gi dpes stong ste /
re zhig kun rdzob tu yang skyon de yod do / /
don dam par ni tshor ba'i phung po ma skyes pa'i phyir /
dpe'i chos can ma grub pa'i skyon yang yod do / /
ci ste sbyor ba 'di lta bu byed de /
gzugs dang /
tshor ba dang /
'du shes dang /
'du byed dang /
rnam par shes pa zhes bya ba'i phung po rnams bde ba dang /
sdug bsngal dang /
gti mug gi ngo bo nyid yin te /
phung po yin pa'i phyir /
'du byed kyi phung po bzhin no zhes zer na /
de lta na yang 'du byed kyi phung po dper bzhag pa ni sgrub pa shin tu stong pa yin te /
'di ltar 'du byed kyi phung po de la gti mug yod du zin kyang /
de la bde ba dang /
sdug bsngal med pa'i phyir ro / /
ci ste sbyor ba 'di lta bu byed de /
gzugs dang /
'du shes dang /
rnam par shes pa'i mtshan nyid kyi phung po gsum po dag bde ba dang /
sdug bsngal dang /
gti mug gi ngo bo nyid yin te phung po yin pa'i phyir /
tshor ba dang /
'du byed kyi phung po bzhin no zhes zer na /
de lta na yang tshor ba'i phung po la bde ba dang sdug bsngal yod cing /
'du byed rnams la gti mug yod du zin kyang /
tshor ba dang /
'du byed gnyis las gang yang rung ba gcig ma nges par 'gyur te /
ci re zhig tshor ba dang 'du byed kyi phung po gnyis bzhin du /
gzugs dang /
'du shes dang /
rnam par shes pa'i mtshan nyid kyi phung po gsum po dag kyang bde ba dang /
sdug bsngal dang /
gti mug dang ldan par 'gyur ba'am /
'on te gzugs dang /
'du shes dang /
rnam par shes pa'i mtshan nyid kyi phung po gsum po dag phung po yin pa'i phyir /
tshor ba'i phung po'am /
'du byed kyi phung po bzhin du /
bde ba dang sdug bsngal ba 'am gti mug las gang yang rung ba gcig dang ldan par 'gyur ba ma nges so / /
bde ba dang sdug bsngal dag las gzhan pa shes pa yod pa nyid ma yin pa'i chos rnams ni bde ba dang sdug bsngal gyi ngo bo nyid ma yin par nges te gzhal bya yin pa'i phyir /
dper na shes pa bzhin pas de'i phyir /
de ni rjes su dpag pas kyang rigs pa ma yin no zhes bya ba ni /
grangs can gyi bstan bcos las /
gzugs dang /
tshor ba dang /
'du shes dang /
'du byed kyi mtshan nyid kyi chos rnams bde ba dang /
sdug bsngal dang /
gti mug ces bya ba'i yon tan gsum po spyi dang ldan par 'dod cing /
grangs can gyi chos de rnams yon tan de dag dang ldan par sgrub pa de'i phyir /
'dir gzugs dang /
tshor ba dang /
'du shes dang /
'du byed ces bya ba'i chos rnam par shes pa ma yin pa rnams phyogs su byas te chos de rnams bde ba dang /
sdug bsngal gyi ngo bo nyid ma yin par sgrub pa yin no / /
'dir yang bde ba dang /
sdug bsngal dag las gzhan par shes pa yod pa nyid ma yin pa'i chos rnams ni zhes bya ba 'di ni chos can yin /
bde ba dang sdug bsngal gyi ngo bo nyid ma yin par nges te zhes bya ba 'di ni bsgrub par bya ba chos yin /
gzhal bya yin pa'i phyir zhes bya ba 'di ni sgrub pa'i chos yin /
dper na shes pa bzhin pas zhes bya ba 'di ni dpe yin /
de'i phyir de ni rjes su dpag pas kyang rigs pa ma yin no zhes bya ba 'di ni mjug bsdu ba yin par sbyar ro / /
de la bde ba dang sdug bsngal dag las gzhan pa zhes bya ba ni tshor ba'i phung po las gzhan pa ste /
shes pa de yod pa nyid ces bya bar sbyar ro / /
shes pa yod pa nyid ma yin pa'i chos rnams zhes bya ba ni /
rnam par shes pa'i phung po ma yin pa'i chos te /
gzugs dang /
tshor ba dang /
'du shes dang /
'du byed rnams so / /
bde ba dang sdug bsngal gyi ngo bo nyid ma yin par nges pa zhes bya ba ni /
rnam par shes pa'i phung po ma yin pa'i chos /
gzugs dang /
tshor ba dang /
'du shes dang /
'du byed kyi chos de rnams bde ba dang /
sdug bsngal gyi ngo bo nyid ma yin par nges par sgrub pa'o / /
gzhal bya yin pa'i phyir zhes bya ba ni /
'di ltar gzugs dang /
tshor ba dang /
'du shes dang /
'du byed rnams ni gzhal bya yin pa'i phyir /
bde ba dang /
sdug bsngal gyi ngo bo nyid ma yin par nges te /
chos gang dang gang gzhal bya yin pa de dang de dag ni bde ba dang /
sdug bsngal gyi ngo bo nyid ma yin par nges pa'i phyir ro / /
dper na shes pa bzhin pas zhes bya ba ni gnyi ga la grags pa'i dpe yin te /
shes pa zhes bya ba ni grangs can gyi gzhung las skyes bu zhes bya ba yin te /
de ni nged sangs rgyas pa'i gzhung las rnam par shes pa zhes bya ba yin no / /
de'i phyir ji ltar dper na grangs can gyi gzhung las /
shes pa zhes bya ba'i skyes bu ni gzhal bya yang yin la / /
de bde ba dang sdug bsngal la sogs pa'i yon tan dang ldan pa yang mi 'dod pa de bzhin du /
gzugs dang /
tshor ba dang /
'du shes dang /
'du byed ces bya ba'i chos rnams kyang shes pa bzhin du gzhal bya yin pa'i phyir /
bde ba dang /
sdug bsngal gyi ngo bo nyid ma yin par nges so / /
de'i phyir de ni rjes su dpag pas kyang rigs pa ma yin no zhes bya ba ni ji skad smras pa'i gtan tshigs de'i phyir na grangs can dag gis nang gi bye brag rnams kyi rgyu ni bde ba dang /
sdug bsngal dang /
gti mug gi ngo bo nyid yin par nges te zhes gang smras pa de ni dbu ma pa'i rjes su dpag pa des kyang rigs pa ma yin no zhes mjug bsdu ba yin no / /
gal te grangs can dag 'di skad ces /
dbu ma pas dper na shes pa bzhin pas zhes shes pa las dpe blangs pa de shes pa ni skyes bu yin la /
de ni khyed la ma grub pas de'i phyir dbu ma pas dpe ma grub bo zhes zer na /
phyogs snga ma khong nas dbyung ba de'i lan du /
'dir 'grel pa byed pa nyid kyis shes pa spyir grub pa kho na las dpe nyid blangs pas dpe med pa yang ma yin no zhes bya ba smras te /
shes pa zhes bya ba ni rnam par shes pa'i bye brag ste /
de ni khyed la yang skyes bu zhes bya bar grags la /
kho bo cag la yang shes pa zhes bya bar grags pas shes pa de ni spyir grub pa yin no / /
de ltar shes pa spyir grub pa kho na las dpe nyid blangs pas kho bo'i dpe ma grub pa ma yin no / /
da ni rang bzhin rgyur 'dod pa dag gi gzhung las gtso bo las chen po la sogs pa de kho na dag 'byung ngo zhes zer ba'i lugs dgag pa'i phyir /
'dir 'grel pa byed pa nyid kyis gtso bo chen po ni chen po la sogs pa de kho na'i rgyu ma yin te /
mi gsal ba'i phyir /
dper na skyes bu bzhin pas rang bzhin rgyur 'dod pa dag gi rang gi rjes su dpag pa la gnod do zhes bya ba smras te /
'dir yang gtso bo ni zhes bya ba 'di ni chos can yin la /
chen po la sogs pa'i de kho na'i rgyu ma yin te zhes bya ba 'di ni bsgrub par bya ba chos yin /
mi gsal ba'i phyir zhes bya ba 'di ni sgrub pa'i chos can yin /
dper na skyes bu bzhin pas zhes bya ba 'di ni dpe yin /
rang bzhin rgyur 'dod pa dag gis rang gi rjes su dpag pa la gnod do zhes bya ba 'di ni mjug bsdu ba yin par sbyar ro / /
de la gtso bo zhes bya ba ni rang bzhin zhes bya ba'i snying stobs dang rdul dang mun pa'i phan yon gsum cha mnyam par gyur pa rtags med cing mi gsal ba gang yin pa'o / /
chen po la sogs pa de kho na'i rgyu ma yin te zhes bya ba ni /
gtso bo de chen po dang nga rgyal dang blo dang yid dang las kyi dbang po rnams dang /
de tsam dang 'byung ba chen po zhes bya ba de kho na dag gi skyes pa'i rgyu ma yin par sgrub pa'o / /
mi gsal ba'i phyir zhes bya ba 'di ni gtso bo de ni rtags med cing mi gsal ba'i phyir chen po la sogs pa de kho na'i rgyu ma yin pa'o / /
dper na skyes bu bzhin pas zhes bya ba ni dper na skyes bu yang mi gsal ba'i phyir /
chen po la sogs pa de kho na'i rgyu ma yin pa de bzhin du /
gtso bo yang mi gsal ba'i phyir chen po la sogs pa de kho na'i rgyu ma yin no / /
rang bzhin rgyur 'dod pa dag gis rang gi rjes su dpag pa la gnod do zhes bya ba ni grangs can dag gis gtso bo rtags med cing mi gsal ba chen po la sogs pa de kho na'i rgyu yin par dam bcas pa'i rang gi rjes su dpag pa de la dbu ma pas de mi gsal bas rgyu ma yin par rjes su dpag pa nyid kyis gtso bo rgyur 'dod pa de gsal ba'i phyir ro / /
ci ste mi gsal ba'i phyir zhes bya ba'i gtan tshigs kyi don gal te gsal ba'i sngon rol gyi gnas skabs la bya na ni /
dpe sgrub pa'i chos dang mi ldan pa'i skyon du 'gyur la /
gal te shes pa yod pa nyid la bya na ni gtan tshigs kyi don ni 'grub bo zhe na zhes bya ba 'di ni dbu ma pas grangs can gyi dogs pa bsu ba'i tshig yin te /
grangs can dag na re dbu ma pas sngar bsgrubs pa'i gtan tshigs su mi gsal ba'i phyir zhes bya ba de gal te chen po la sogs pa gsal ba'i sngon rol gyi gnas skabs gtso bo zhes bya ba la bya na ni /
dpe sgrub pa'i chos dang mi ldan pa'i skyon du 'gyur te /
'di ltar gtso bo mi gsal ba nyid gang yin pa de skyes bu la med pa'i phyir ro / /
gal te shes pa yod pa nyid la bya na ni gtan tshigs kyi don mi 'grub ste /
'di ltar shes pa yod pa nyid kyi mi gsal ba nyid gang yin pa de gtso bo la med pa'i phyir ro zhes zer ba yin no / /
de la ci ste zhes bya ba'i sgra ni dbu ma pas rang bzhin rgyur 'dod pa dag gi dogs pa bsu ba'i tshig yin no / /
mi gsal ba'i phyir zhes bya ba gtan tshigs kyi don zhes bya ba ni dbu ma pas sngar gtso bo ni chen po la sogs pa de kho na'i rgyu ma yin te /
mi gsal ba'i phyir zhes bya ba'i gtan tshigs kyi don bstan pa gang yin pa'o / /
gal te gsal ba'i sngon rol gyi gnas skabs la bya na ni zhes bya ba la /
'dir gsal ba zhes bya ba ni chen po ste /
chen po ni cung zad tsam dang 'gyur ba tsam yin pa'i phyir ro / /
de'i sngon rol gyi gnas skabs zhes bya ba ni gtso bo ste /
gtso bo ni rtags med cing mi gsal ba yin pa'i phyir ro / /
de'i phyir gal te gtso bo mi gsal ba nyid gang yin pa de gtan tshigs nyid du brjod na ni /
des na dpe sgrub pa'i chos dang mi ldan pa'i skyon du 'gyur la zhes bya ba smras te /
dpe zhes bya ba ni dbu ma pas sngar dper na skyes bu bzhin pas zhes smras pas te skyes bu yin no / /
sgrub pa'i chos zhes bya ba ni dbu ma pas sngar mi gsal ba'i phyir zhes smras pa ste /
gtan tshigs yin no / /
mi ldan pa'i skyon du 'gyur la zhes bya ba ni 'di ltar gtso bo mi gsal ba nyid gang yin pa de skyes bu la med pa'i phyir ro / /
gal te shes pa yod pa nyid la bya na ni zhes bya ba la shes pa yod pa nyid ces bya ba ni skyes bu'i rang bzhin te de yang rtags med cing mi gsal ba yin pa'i phyir ro / /
de'i phyir gal te shes pa yod pa nyid kyi mi gsal ba nyid gang yin pa gtan tshigs de nyid du brjod na ni /
des na gtan tshigs kyi don mi 'grub bo zhes bya ba smras te /
gtan tshigs kyi don zhes bya ba ni /
dbu ma pas sngar mi gsal ba'i phyir zhes smras pa ste /
gtso bo ni mi gsal ba'i phyir chen po la sogs pa de kho na'i rgyu ma yin pa'i gtan tshigs so / /
de ni ma grub pa zhes bya ba ni 'di ltar shes pa yod pa nyid kyi mi gsal ba nyid gang yin pa de gtso bo la med pa'i phyir ro / /
de ltar na dbu ma pa'i phyogs kyi chos de mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
gtan tshigs spyir brjod pa'i phyir ram /
bye brag tu brjod na yang nye bar sbyar bas spyir gcig tu byed pa'i phyir ltag chod de ni ma grub pa ltar snang ba yin no zhes bya ba smras so / /
de la de ni bzang po ma yin te zhes bya ba ni grangs can gyis smras pa /
de ni dbu ma pa'i dpe sgrub pa'i chos dang mi ldan pa yang ma yin la /
gtan tshigs kyi don mi 'grub pa yang ma yin pas bzang po ma yin pa'o / /
gtan tshigs spyir brjod pa'i phyir zhes bya ba ni /
'di ltar chos spyir bzung nas rjes su dpog par byed kyi /
de'i bye brag bzung nas rjes su dpog par mi byed pa'i phyir te /
dper na sgra dang bum pa'i mi rtag pa spyir brjod pa dang 'dra bar gtso bo dang skyes bu'i mi gsal ba spyir brjod pa'i phyir /
dpe sgrub pa'i chos dang mi ldan pa ma yin no / /
bye brag tu brjod na yang nye bar sbyar bas spyir gcig tu byed pa'i phyir zhes bya ba ni /
gtso bo dang skyes bu mi gsal ba nyid so sor bye brag tu brjod du zin na yang don nye bar sbyar bas spyi gcig tu byed pa'i phyir te /
dper na phyogs kyi chos spyod pa'i dus na /
sgra ni lkog ma dang /
rkan dang mchu la sogs pa'i rkyen rnams kyis byed pas /
de ltar sgra la byas pa nyid phyogs kyi chos bye brag tu brjod cing /
bum pa ni 'jim pa dang dbyug gu dang 'khor lo la sogs pa'i rkyen rnams kyis byed pas /
de ltar bum pa la byas pa nyid phyogs kyi chos bye brag tu brjod na yang don nye bar sbyar bas sgra dang bum pa'i mi rtag pa nyid spyir gsar du bye brag med par byed nus pa bzhin pas gtan tshigs kyi don mi 'grub pa yang ma yin no / /
de ltar kho bo gtan tshigs mi gsal ba'i phyir zhes bya ba de spyir brjod pa de'i phyir /
khyod kyi ltag chod de ni ma grub pa ltar snang ba yin no zhes mjug bsdu bar bya'o / /
de la ltag chod de ni zhes bya ba ni log thabs su smra ba de ste /
sngar rang bzhin rgyur 'dod pa de dag na re /
mi gsal ba'i phyir zhes bya ba gtan tshigs kyi don gal te gsal ba'i sngon rol gyi gnas skabs la bya na ni /
dpe sgrub pa'i chos dang mi ldan pa'i skyon du 'gyur la /
gal te shes pa yod pa nyid la bya na ni gtan tshigs kyi don mi 'grub bo zhes zer ba de'o / /
ma grub pa ltar snang ba yin no zhes bya ba ni khyod la kho bo'i gtan tshigs kyi don ma grub pa nyid kyis gsal ba dang /
de kho na med pas ma grub pa ltar snang ba yin gyi /
ma grub pa nyid ma yin pa ste /
kho bos gtan tshigs mi gsal ba'i phyir zhes bya ba de spyir brjod pa'i phyir ram /
bye brag tu brjod na yang nye bar sbyar bas spyir gcig tu byed pa'i phyir /
kho bos gtan tshigs kyi don ni gsal ba'i phyir zhes bya ba de grub pa nyid yin pa'i phyir ro / /
rang bzhin dang dus dang sred med kyi bu rgyur 'dod pa dag spyir dgag pa yang dbang phyug bzhin du blta bar bya'o zhes bya bas ni 'di skad bstan te /
'di ltar rgyu'i tshig gi don dgag par bya ba ji snyed pa de dag thams cad la dbang phyug rgyur 'dod pa dgag pa 'thad pa nyid sbyar du rung bas /
de'i phyir rang bzhin dang dus dang sred med kyi bu rgyur 'dod pa dag spyir dgag pa yang dbang phyug bzhin du blta bar bya'o zhes bya ba 'di smras so / /
de yang 'di ltar sbyar bar bya ste /
sngar dbang phyug rgyur 'dod pa dgag pa'i skabs su de ni dam bcas pa tsam ste /
dbang phyug ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang yongs su gdung ba'i rgyu yin pa'i phyir /
dper na ba lang rdzi bzhin no / /
yang na 'gro ba ni rgyu byed pa po dbang phyug ces bya ba gcig dang ldan pa ma yin par nges te gzhal bya yin pa'i phyir /
dper na dbang phyug bzhin pas kun rdzob tu yang dngos po rnams de las skye ba med do / /
dbang phyug rgyu yin na yang 'bras bu'i bdag gi bdag nyid dam /
gzhan du gyur pa'am /
gnyi gar gyur pa zhig tu 'gyur grang na /
de la 'bras bu'i bdag gi bdag nyid yin na ni /
rgyu dbang phyug de 'bras bu 'jig rten gsum gyi bdag nyid yin pas dbang phyug las dbang phyug skye ba'am /
'jig rten gsum las 'jig rten gsum skye bar 'gyur bas de'i dgag pa ni don dam par dbang phyug bdag las skye ba med par nges te yod pa'i phyir /
dper na shes pa yod pa nyid bzhin no / /
don dam par 'jig rten gsum bdag las skye ba med par nges te yod pa'i phyir /
dper na shes pa yod pa nyid bzhin no / /
gzhan du gyur pa yin na yang rgyu dbang phyug de 'bras bu 'jig rten gsum las gzhan du 'gyur ba yin pas /
dbang phyug las 'jig rten gsum skye ba'am /
dbang phyug 'jig rten gsum gyi rkyen yin par 'gyur bas de'i dgag pa ni don dam par 'jig rten gsum de dag gi rkyen dbang phyug gzhan las skye ba med de /
gzhan yin pa'i phyir dper na bum pa bzhin no / /
don dam par gzhan brjod par 'dod pa 'jig rten gsum 'grub par byed pa dbang phyug ma yin par nges te /
gzhan yin pa'i phyir /
dper na rgyu spun la sogs pa bzhin no / /
gnyi gar gyur pa yin na yang 'jig rten gsum gyi nus pa ni dbang phyug yin pas nus pa las skye ba ni bdag las skye ba yin pa /
'jig rten gsum gyi gsal ba ni dbang phyug las gzhan yin pas gsal ba las skye ba ni gzhan las skye ba yin pas de'i dgag pa ni dbang phyug las 'jig rten gsum gyi nus pa skye ba med de yod pa'i phyir /
dper na shes pa yod pa nyid bzhin no / /
dbang phyug las 'jig rten gsum gyi gsal ba yang skye ba med de /
gzhan yin pa'i phyir dper na bum pa bzhin no / /
don dam par gzhan brjod par 'dod pa dbang phyug rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bshad pa bzhin du 'dir yang gtso bo ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang /
yongs su gdung ba'i rgyu yin pa'i phyir /
dper na ba lang rdzi bzhin no / /
yang na 'gro ba ni rgyu byed pa po gtso bo zhes bya ba gcig dang ldan pa ma yin par nges te /
gzhal bya yin pa'i phyir /
dper na gtso bo bzhin pas kun rdzob tu yang dngos po rnams de las skye ba med do / /
gtso bo rgyu yin na yang 'bras bu'i bdag gi bdag nyid dam /
gzhan du gyur pa 'am /
gnyi gar gyur pa zhig tu 'gyur grang na /
de la 'bras bu'i bdag gi bdag nyid yin na ni /
rgyu gtso bo de 'bras bu 'jig rten gsum gyi bdag nyid yin pas gtso bo las gtso bo skye ba'am /
'jig rten gsum las 'jig rten gsum skye bar 'gyur bas de'i dgag pa ni don dam par gtso bo bdag las skye ba med par nges te yod pa'i phyir /
dper na shes pa yod pa nyid bzhin no / /
don dam par 'jig rten gsum bdag las skye ba med par nges te yod pa'i phyir /
dper na shes pa yod pa nyid yin no / /
gzhan du gyur pa yin na yang gtso bo de 'bras bu 'jig rten gsum las gzhan du 'gyur ba yin pas /
gtso bo las 'jig rten gsum skye ba'am /
gtso bo 'jig rten gyi rkyen yin par 'gyur bas de'i dgag pa ni don dam par 'jig rten gsum de dag gi rkyen gtso bo gzhan las skye ba med de /
gzhan yin pa'i phyir dper na bum pa bzhin no / /
don dam par gzhan brjod par 'dod pas 'jig rten gsum 'grub par byed pa gtso bo ma yin par nges te gzhan yin pa'i phyir dper na rgyu spun la sogs pa bzhin no / /
gnyi gar gyur pa yin na yang 'jig rten gsum gyi nus pa ni gtso bo yin pas nus pa las skye ba ni bdag las skye ba yin la /
'jig rten gsum gyi gsal ba ni gtso bo las gzhan yin pas gsal ba las skye ba ni gzhan las skye ba yin pas de'i dgag pa ni gtso bo las 'jig rten gsum gyi nus pa skye ba med de yod pa'i phyir /
dper na shes pa yod pa nyid bzhin no / /
gtso bo las 'jig rten gsum gyi gsal ba yang skye ba med de gzhan yin pa'i phyir dper na bum pa bzhin no / /
don dam par gzhan brjod par 'dod pa gtso bo rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
gzhan yang gtso bo skyes pa'am /
ma skyes pa zhig gis skyed par byed grang na /
gal te skyes pa yod na ni /
de ltar na gtso bo mi rtag pa yin te /
skye ba can yin pa'i phyir dper na bum pa bzhin no / /
rjes su dpag pa la phyir gnod par gyur pa'i yang phyir ro / /
'on te gtso bo ma skyes pa yin na ni de ltar na gtso bo med pa yin te /
dper na nam mkha'i me tog bzhin no zhes bya bar sbyar ro / /
de bzhin du dus rgyur 'dod pa dag kyang 'gro ba skye ba'i rgyu ni dus yin par rtog par byed do / /
de dag na re /
dus kyis 'byung ba rnams 'byin cing / /
dus kyis skye dgu rnams sdud byed / /
dus kyis gnyid log sad byed pas / /
dus ni 'da' bar dka' ba yin / /
de bzhin du /
srung ba sum brtsegs 'obs ni rgya mtsho dang / /
dmag mi srin po nor ni nor sbyin sbyor / /
gang gis bstan bcos pa sangs tshad mnyam pa / /
sgra sgrogs bu de'ang dus kyi dbang gis nyams / /
de bzhin nor lha gang gi zhang yin zhing / /
nor rgyal gang gi pha yin pa / /
'jigs med khro bo'ang bsad gyur pas / /
dus ni 'da' bar dka' ba yin / /
de bzhin du mig la sogs pa dang /
shing ljon pa la sogs pa'i rgyu khu chu dang khrag dang sa bon dang sa la sogs pa de dag yod kyang /
'di la dus med par dngos po rnams mi skye'o zhes zer ro / /
de bas na de dgag pa'i phyir dus rgyur 'dod pa dag spyir dgag pa yang dbang phyug bzhin du blta bar bya'o zhes bya ba smras te /
'dir yang dus ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang yongs su gdung ba'i rgyu yin pa'i phyir dper na ba lang rdzi bzhin no / /
yang na 'gro ba ni rgyu byed pa po dus zhes bya ba gcig dang ldan pa ma yin par nges te gzhal bya yin pa'i phyir /
dper na bum pa bzhin pas kun rdzob tu yang dngos po rnams de las skye ba med do / /
dus rgyu yin na yang 'bras bu'i bdag gi bdag nyid dam /
gzhan du gyur pa'am /
gnyi gar gyur pa zhig tu 'gyur grang na /
de la 'bras bu'i bdag gi bdag nyid yin na ni /
rgyu dus de 'bras bu 'jig rten gsum gyi bdag nyid yin pas dus las dus skye ba'am /
'jig rten gsum las 'jig rten gsum skye bar 'gyur bas /
de'i dgag pa ni don dam par dus bdag las skye ba med par nges te yod pa'i phyir /
dper na shes pa yod pa nyid bzhin no / /
don dam par 'jig rten gsum dus las skye ba med par nges te yod pa'i phyir /
dper na shes pa yod pa nyid bzhin no / /
gzhan du gyur pa yin na yang rgyu dus de 'bras bu 'jig rten gsum las gzhan du gyur pa yin pas dus las 'jig rten gsum skye ba'am /
dus 'jig rten gsum gyi rkyen yin par 'gyur bas de'i dgag pa ni don dam par 'jig rten gsum de dag gi rkyen dus gzhan las skye ba med de gzhan yin pa'i phyir dper na bum pa bzhin no / /
don dam par gzhan brjod par 'dod pa 'jig rten gsum 'grub par byed pa dus ma yin par nges te /
gzhan yin pa'i phyir /
dper na rgyu spun la sogs pa bzhin no / /
gnyi gar gyur pa yin na yang 'jig rten gsum gyi nus pa ni dus yin pas nus pa las skye ba ni /
bdag las skye ba yin la /
'jig rten gsum gyi gsal ba ni dus las gzhan yin pas gsal ba las skye ba ni gzhan las skye ba yin pas /
de'i dgag pa ni dus las 'jig rten gsum gyi nus pa skye ba med de yod pa'i phyir /
dper na shes pa yod pa nyid bzhin no / /
dus las 'jig rten gsum gyi gsal ba yang skye ba med de gzhan yin pa'i phyir /
dper na bum pa bzhin no / /
don dam par gzhan brjod par 'dod pa dus rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
gzhan yang dus skyes pa'am ma skyes pa zhig gis skyed par byed grang na /
gal te skyes pa yin na ni de lta na dus mi rtag pa yin te skye ba can yin pa'i phyir dper na bum pa bzhin no / /
rjes su dpag pa la phyir gnod par gyur pa'i yang phyir ro / /
'on te dus ma skyes pa yin na ni de lta na dus med pa yin te /
dper na nam mkha'i me tog bzhin no zhes bya bar sbyar ro / /
de bzhin du sred med kyi bu rgyur 'dod pa dag kyang 'gro ba skye ba'i rgyu ni sred med kyi bu yin par rtog par byed de /
de dag na re /
de nyid kyis ji skad du /
nga ni sbyin byed za ba po / /
nga ni zas dang skye dgu'i bdag /
nga ni bram ze'i lus gnas na / /
za bar byed cing sbyin par byed / /
de bzhin du /
gang dag lha dag dang byed cing / /
dad ldan brtson par byed pa dag /
de dag nga la kun ti'i bu / /
byas pa sngon du 'gro bas brten / /
zhes smras pa lta bu dang /
gang gi phyir phyi rol gyi 'byung ba 'jig pa'i tshe drang srong mar kan de yang khyab 'jug gi ltor zhugs pas /
'gro ba gnas pa dang /
rgyu ba 'di dag mthong ba de'i phyir sred med kyi bu de nyid 'gro ba skye ba'i rgyu yin no / /
de bzhin du ba ra ta'i gtam rgyud chen po'i lung las kyang /
khyab 'jug gzugs sna tshogs ston pa dag gi tshe na /
srid sgrub la sogs pas 'jig rten ma lus pa 'di khyab 'jug gi lus kyi khongs su gtogs par mthong ngo zhes 'byung bas de'i phyir sred med kyi bu de nyid 'gro ba skye ba'i rgyu yin no zhes zer ro / /
de bas na de dgag pa'i phyir /
sred med kyi bu rgyur 'dod pa dag spyir dgag pa yang dbang phyug bzhin du blta bar bya'o zhes bya ba smras te /
'dir yang sred med kyi bu ni kun rdzob tu yang 'gro ba mtha' dag skye ba'i rgyu yin par mi rung ste /
la la'i dga' ba dang yongs su gdung ba'i phyir /
dper na ba lang rdzi bzhin no / /
yang na 'gro ba ni rgyu byed pa po sred med kyi bu zhes bya ba gcig dang ldan pa ma yin par nges te gzhal bya yin pa'i phyir /
dper na sred med kyi bu bzhin pas /
kun rdzob tu yang dngos po rnams de las skye ba med do / /
sred med kyi bu rgyu yin na yang 'bras bu'i bdag gi bdag nyid dang gzhan du gyur pa'am /
gnyi gar gyur pa zhig tu 'gyur grang na /
de la 'bras bu'i bdag gi bdag nyid yin na ni /
rgyu sred med kyi bu de 'bras bu 'jig rten gsum gyi bdag nyid yin par sred med kyi bu las sred med kyi bu skye ba'am /
'jig rten gsum las 'jig rten gsum skye bar 'gyur bas de'i dgag pa ni don dam par sred med kyi bu bdag las skye ba med par nges te yod pa'i phyir /
dper na shes pa yod pa nyid bzhin no / /
don dam par 'jig rten gsum bdag las skye ba med par nges te yod pa'i phyir /
dper na shes pa yod pa nyid bzhin no / /
gzhan du gyur pa yin na yang rgyu sred med kyi bu de 'bras bu 'jig rten gsum las /
gzhan du gyur pa yin pas /
sred med kyi bu las 'jig rten gsum skye ba'am /
sred med kyi bu 'jig rten gsum gyi rkyen yin par 'gyur bas de'i dgag pa ni don dam par 'jig rten gsum de dag gi rkyen sred med kyi bu gzhan las skye ba med de gzhan yin pa'i phyir /
dper na bum pa bzhin no / /
don dam par gzhan brjod par 'dod pa 'jig rten gsum 'grub par byed pa sred med kyi bu ma yin par nges te gzhan yin pa'i phyir /
dper na rgyu spun la sogs pa bzhin no / /
gnyi gar gyur pa yin na yang 'jig rten gsum gyi nus pa ni sred med kyi bu yin pas nus pa las skye ba ni bdag las skye ba yin la /
'jig rten gsum gyi gsal ba ni sred med kyi bu las gzhan yin pas /
gsal ba las skye ba ni gzhan las skye ba yin pas de'i dgag pa ni /
sred med kyi bu las 'jig rten gsum gyi nus pa skye ba med de yod pa'i phyir /
dper na shes pa yod pa nyid yin no / /
sred med kyi bu las 'jig rten gsum gyi gsal ba yang skye ba med de gzhan yin pa'i phyir /
dper na bum pa bzhin no / /
don dam par gzhan brjod par 'dod pa sred med kyi bu rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
gzhan yang sred med kyi bu skyes pa'am ma skyes pa zhig gis skyed par byed grang na /
gal te skyes pa yin na ni de ltar na sred med kyi bu mi rtag pa yin te skye ba can yin pa'i phyir dper na bum pa bzhin no / /
rjes su dpag pa la phyir gnod par 'gyur ba'i yang phyir ro / /
'on te sred med kyi bu ma skyes pa yin na ni de ltar na sred med kyi bu med pa yin te /
dper na nam mkha'i me tog bzhin no / /
gzhan yang 'gro ba yod pa'am med pa zhig sred med kyi bu las skye bar 'gyur grang na /
de yang /
med na gang gi rkyen zhes bya / /
yod na rkyen gyis ci zhig bya / /
zhes 'og nas 'gog par 'gyur ba'i phyir ro / /
gzhan yang 'gro ba bskyed pa'i rgyu ni bdag nyid chen po zhig yin grang na /
de'i phyir de gal te bdag nyid chen po yin na ji ltar na /
des snying rje med par /
na ra ka dang /
skra ldan dang /
stobs mchog la sogs pa srog dang nor bdag dang bral bar byas /
'on te des skye dgu bsrung ba'i don dang /
chos bsrung ba'i don du lha dang bram ze'i tsher mar gyur pa sdig pa can chos 'jig par byed pa'i lha ma yin dag la rjes su ston pa yin no zhe na /
de ltar na yang des bdag rang dang lha ma yin rnams kyi sgyu dang /
g.yo ba dang /
khro ba dang /
'dod pa dang /
gti mug la sogs pa'i nyon mongs pa chos ma yin pa skyed par byed pa rnam pa sna tshogs dag gzhig par bya ba'i rigs so / /
gzhan yang de 'jig rten gsum skyong bar byed pa yin na /
ci sred pas byed dam /
'on te snying rjes byed /
gal te sred pas byed na ni /
de sred pas 'khol ba yin pa'i phyir mi phal pa dang 'dra bas ji ltar 'byin pa por rung /
'on te snying rjes byed na ni /
ci'i phyir lha ma yin skye ba dang /
rga ba dang /
na ba dang /
'chi ba la sogs pa'i sdug bsngal ma bcom pa dag la snying rje mi skye /
gzhan yang bdag nyid chen po ni /
dgra bo dang mdza' bshes dag la byams sdang gi 'du shes dang bral ba yin na de'i phyir de lha ma yin dag la dgrar 'du shes pa yang mi rung ngo / /
de gzhan gyi nor dang gzhan gyi chung ma 'phrog pa la sogs pa la 'jug pa dag kyang dmigs pas de'i phyir /
de'i g.yos 'gro ba 'di rmongs par gyur te 'khor bar bying zhing 'dug pa des na /
de skyes bu dam pa ma yin pa'i spyod pa dang ldan par brjod par bya'i /
de skyes bu dam pa zhes ni brjod par mi bya'o / /
'on te phyogs 'dzin pa la mngon par zhen pa'i dug gis sun phyung ba'i yid dang ldan pa dag gis rang gi grub pa'i mtha'i skyon bcab pa'i phyir /
khyab 'jug gi lus de ni rtag pa dang zhi ba dang zhi bar gyur pa gzhan kho na zhig yin par rtog cing lus de yang yod par gyur pa yang ma yin /
med par gyur pa yang ma yin /
yod med du gyur pa yang ma yin la /
rnam pa thams cad kyis brjod par bya ba ma yin te /
rnal 'byor pas de mthong na /
yang srid pa med par 'gro'o zhe na /
de lta na yang de gal te nya dang rus sbal dang phag rgod la sogs pa'i lus dag las gzhan pa zhig yin na ni /
de lta na rtag pa dang zhi ba dang zhi bar gyur pa ma yin te de las gzhan pa'i phyir /
dper na skye bo phal pa dag gi lus bzhin no / /
'on te nya dang rus sbal dang phag rgod la sogs pa'i lus dag las gzhan ma yin na ni /
de lta na yang rtag pa dang zhi ba dang zhi bar gyur pa ma yin te /
dper na nya dang rus sbal dang phag rgod la sogs pa'i lus de dag kho na bzhin no / /
'on te yang de la lus gsum yod de /
zhi ba dang ma zhi ba dang gnyi ga'o zhes rjod par byed na /
de lta na yang de bud med 'phyon ma bzhin du phyi rol gyi rnam pas ni zhi ba nyid yin la /
don dam par ni ma zhi ba nyid yin par 'gyur ro / /
gzhan yang de'i lus rtag par yongs su brtag pa gang yin pa de gal te dngos po'i mtshan nyid yin na ni /
de'i phyir mi rtag pa yin te /
dngos po yin pa'i phyir bum pa bzhin no / /
'on te dngos po med pa'i mtshan nyid yin na ni de'i phyir med pa kho na yin te /
dngos po med pa'i phyir nam mkha'i me tog bzhin no / /
dngos po dang dngos po med pa'i mtshan nyid yin par yang mi rung ste /
dgag pa mi mthun pa'i skyon du 'gyur ba'i phyir te /
'di ltar dngos po yod pa dang med pa ni nang mi mthun pa'i phyir ro / /
brjod du med pa nyid ces bya ba yang mi rung ste /
rtag pa dang zhi ba zhes brjod pa'i phyir ro / /
dbang po nye bar bsdus nas oM zhes bya ba brjod cing sred med kyi bu rjes su dran pa la brtson par byed na /
grol bas 'gyur zhes zer ba gang yin pa de yang rigs pa ma yin te /
rtog pa dang bcas pa'i phyir /
dper na bu dang chung ma rjes su dran pa la brtson par byed pa dag grol bar mi 'gyur ba de bzhin du /
sred med kyi bu rjes su dran pa la brtson par byed pa yang grol bar mi 'gyur ro / /
gzhan yang tshangs pa dang /
khyab 'jug dang /
dbang phyug chen po dang /
gtso bo dang /
dus la sogs pa 'byin pa po yin par so so nas yongs su rtog par byed pa de la yang gang gi tshig bden zhing gang gi tshig mi bden par gzung bar bya /
de dag gcig pa nyid du rtog par byed na ni tshangs pas kyang bdag nyid bsad pa dang /
nor lha yang tshangs pa gsod pa yin par 'gyur ro / /
gzhan yang tshangs pa dang /
khyab 'jug dang /
dbang phyug chen po rnams kyi lus zhi ba dam pa yin par yongs su brtag pa gang yin pa de yang ci ste skyes pa zhig yin nam /
'on te ma skyes pa zhig yin /
gal te skyes pa zhig yin na ni mi rtag par 'gyur te /
skye ba can yin pa'i phyir dper na bum pa bzhin no / /
'on te ma skyes pa zhig yin na ni med pa kho na yin te /
ma skyes pa'i phyir dper na nam mkha'i me tog bzhin no / /
zhar la bshad pas chog go / /
des na de ltar dngos po rnams rgyu med pa las kyang skye ba med do zhes bya ba ni de ltar dngos po'i ngo bo dang /
dngos po med pa'i ngo bo las kyang skye ba bkag pa des na de ltar /
dngos po rnams rgyu med pa las kyang skye ba med do // //
bam po bcu drug pa /
grangs can dag las kha cig na re /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya ba la sogs pa smras pa gang yin pa de ma skyes pa ni bden mod kyi /
'on kyang gsal bar byed do zhes zer ro zhes bya ba 'di'i bsdus pa'i don ni grangs can dag las gsal bar smra ba dag dbu ma pa la tshig brgyud pas grub pa la sgrub pa'i skyon gyis sgro 'dogs par byed de /
'di la khyod kyis med pa gang yin pa de ni rnam pa de dag gis skye ba med kyi yod pa nyid gsal bar byed do zhes smras pa yin pas /
de ni nged kyi gzhung las kyang grub pa yin pas khyod grub pa la sgrub pa yin no zhes tshig brgyud pas skyon 'dogs pa yin no / /
de la grangs can dag las kha cig dag na re zhes bya ba ni grangs can dag la grub pa'i mtha' smra ba mang du yod pa las gsal bar smra ba dag na re /
'di skad ces zer ro zhes bya bar sbyar ro / /
smras pa gang yin pa de zhes bya ba ni dbu ma pas sngar smras pa gang yin pa'o / /
ma skyes pa ni bden mod kyi zhes bya ba ni snga na med pa gang yin pa de ni bdag dang gzhan dang gnyis dang rgyu med pa'i rnam pa de dag gis skye ba med pa ni /
kho bo cag gi grub pa'i mtha' las kyang smras pas bden no zhes tshig brgyud pas smra ba yin no / /
'on kyang gsal bar byed do zhes bya ba ni snga na yod pa nyid rkyen gyis gsal bar byed pa ste /
des na dbu ma pa khyod kyis med pa gang yin pa de ni rnam pa de dag gis skye ba med kyi /
yod pa nyid gsal bar byed do zhes smras pa yin pas /
de ni nged kyi gzhung la yang grub pa yin pas khyed grub pa la sgrub pa yin no zhes tshig brgyud pas skyon 'dogs pa yin no / /
de skad ces zer ba de'i lan du /
'dir 'grel pa byed pa nyid kyis de dag la 'di skad ces dri bar bya ste zhes bya ba la sogs pa smras te grangs can gsal bar smra ba de dag la 'di skad ces dri bar bya ste zhes bya bar sbyar ro / /
de la gang dag gcig gsal bar byed ces bya ba ni dngos po gang dag gcig gsal bar byed ces bya ba'i tha tshig go / /
ji ltar gsal bar byed ces bya ba ni rnam pa gang gis gsal bar byed ces bya ba'i tha tshig go / /
gal te dper na mar mes bum pa la sogs pa bzhin no zhe na zhes bya ba ni gal te de dag na re /
dper na mar mes mun pa'i gnas skabs kyi bum pa la sogs pa gsal bar byed pa de bzhin du /
rkyen rnams kyis kyang chen po la sogs pa'i bye brag snga nas dus thams cad du yod pa dag gsal bar byed do zhes zer na'o / /
de skad ces zer na /
de dag la 'di skad ces dri bar bya ste /
bum pa la sogs pa ma skyes pa dag mar me ma skyes pas ji ltar gsal bar byed ces bya ba smras te /
'di skad bstan te /
khyod kyis ji ltar gsal bar bya ba dang gsal bar byed pas gsal ba sgrub pa'i dpe bum pa la sogs pa dang mar me las blangs pa gang yin pa de kho bo'i phyogs la don dam par ma skyes pa yin pas bum pa la sogs pa ma skyes pa dag mar me ma skyes pas ji ltar gsal bar byed de mi byed do / /
de'i phyir rta'i rwa ma skyes pa ni nam yang gsal bar byar mi rung ngo zhes bya ba smras te /
dper na rta'i rwa ma skyes pa ni nam yang gsal bar byar mi rung ba de bzhin du /
bum pa la sogs pa ma skyes pa yang nam yang gsal bar byar mi rung ste /
de ltar re zhig don dam par gsal ba med do / /
tha snyad kyi bden pa'i lugs rnam par gzhag pa'i phyir de dag yod par khas blangs na yang smra bar bya ste zhes bya bas ni /
kun rdzob kyi bden pa'i lugs rnam par gzhag pa'i phyir bum pa la sogs pa dang mar me de dag yod par khas blangs na yang /
kun rdzob tu yang mar mes bum pa la sogs pa snga na yod pa gsal bar byed pa ma yin pas gsal bar bya ba dang /
gsal bar byed pas gsal ba sgrub pa'i dpe mi 'grub pas gsal ba med par ston to / /
de la tha snyad kyi bden pa'i lugs rnam par gzhag pa'i phyir zhes bya ba ni kun rdzob kyi bden pa'i lugs bum pa dang mar me la sogs pa'i chos gnas pa nyid rnam par gzhag pa'i phyir ro / /
de dag yod par khas blangs na yang zhes bya ba ni /
bum pa dang mar me la sogs pa de dag yod par khas blangs na yang ste /
'di ltar kun rdzob tu bum pa la sogs pa dang mar me la sogs pa de dag yod pa'i phyir ro / /
smra bar bya ste zhes bya ba ni de ltar kun rdzob tu gsal bar bya ba dang /
gsal bar byed pas gsal bar sgrub pa'i dpe bum pa la sogs pa khas blangs pa yang ji ltar kun rdzob tu dngos po snga na yod pa rkyen gyis gsal bar byed pa med pa de ltar smra bar bya ste zhes bya bar sbyar ro / /
mar mes bum pa la ci zhig byed ces bya ba ni /
pha rol la dri ba'i tshig yin te /
mar mes bum pa la sogs pa snga na yod pa gsal bar mi byed kyi /
sngon med pa 'byung bar byed pas gsal bar byed pa ma yin par ston pa yin no / /
gal te gzung bar byed na ni zhes bya ba ni /
de skad ces dris pa ni gal te de dag na re /
mar mes bum pa gzung ba nyid du byed pas de'i phyir /
bum pa snga na yod pa gsal bar byed pa yin no zhes zer na'o / /
de'i lan du de sngon med pas de nyid byed pa yin no zhes bya ba smras te /
de sngon med pa zhes bya ba ni gzung ba de mar me'i snga rol na med pas so / /
de nyid byed pa yin no zhes bya ba ni /
da ltar gzung ba de mar me'i snga rol na med la /
mar me byung bas gzung bar byed na 'o na ni mar mes gzung ba snga na med pa nyid byed pa yin pas /
de lta na mar mes gzung ba snga na med pa 'byung bar byed pa yin gyi /
snga na yod pa gsal bar byed pa ma yin no / /
'on te mig gi rnam par shes pa'i gzung ba nyid du byed na ni zhes bya ba ni /
gal te de dag na re /
mar mes bum pa mig gi rnam par shes pa'i gzung ba'i yul nyid du byed pas /
de'i phyir snga na yod pa gsal bar byed pa yin no zhes zer na'o / /
de'i lan du mun pa dang bcas pa na sngon med pas de nyid byed pa yin no zhes bya ba smras te /
mun pa dang bcas pa na sngon med pa zhes bya ba ni /
mig gi rnam par shes pa'i gzung ba nyid gang yin pa de mun pa dang bcas pa'i gnas skabs na sngon med pas so / /
de nyid byed pa yin zhes bya ba ni /
de ltar mig gi rnam par shes pa'i gzung ba nyid gang yin pa de mun pa dang bcas pa'i gnas skabs na sngon med la /
mar me byung bas mig gi rnam par shes pa'i gzung ba nyid du byed na /
'o na ni mar mes mig gi rnam par shes pa'i gzung ba nyid snga na med pa de nyid byed pa yin pas /
de ltar na yang mar mes mig gi rnam par shes pa'i gzung ba nyid snga na med pa 'byung bar byed pa yin gyi /
snga na yod pa gsal bar byed pa ma yin no / /
ci ste bum pa gzung ba la bar chad byed pa'i mun pa sel bar byed pa na yang zhes bya ba ni /
gal te de dag na re /
mar mes bum pa gzung ba la bar chad byed pa'i mun pa sel bar byed pas de'i phyir snga na yod pa gsal bar byed pa yin no zhes zer na yang ngo / /
de'i lan du /
de nyid byed pa yin no zhes bya ba smras te /
de nyid byed pa yin no zhes bya ba ni mar me med pa na bum pa gzung ba la bar chad byed pa'i mun pa sel ba gang yin pa de yang sngon med la /
mar me byung bas bum pa gzung ba la bar chad byed pa'i mun pa sel bar byed na /
'o na ni mar mes bum pa gzung ba la bar chad byed pa'i mun pa sel ba snga na med pa de nyid byed pa yin pas de lta na yang mar mes bum pa gzung ba la bar chad byed pa'i mun pa sel ba snga na med pa 'byung bar byed pa yin gyi /
snga na yod pa gsal bar byed pa ma yin no / /
'on te pha rol po 'di skad ces blta bar bya ba dang /
reg par byed pa'i rdzas la reg par bya ba ni mun pa dang bcas pa'i gnas skabs na yang yod pas de'i phyir de'i 'og tu snang bar gyur pa ni gsal ba yin no zhes zer na /
de'i lan du 'on te gzung ba yin na ni /
de nyid snang ba yin pas yang mar mes ci zhig bya zhes bya ba smras so / /
de la 'on te gzung ba yin no zhes bya ba ni /
reg par yang bya ba'i rdzas de mun pa dang bcas pa'i gnas skabs na gzung ba nyid du yod pa yin na ni'o / /
de nyid snang ba yin pas zhes bya ba ni /
de ltar reg par bya ba'i rdzas mun pa dang bcas pa'i gnas skabs na gzung ba nyid du yod pa de nyid snang ba yin pas so / /
yang mar mes ci zhig bya zhes bya ba ni snga na snang ba yin na de la yang mar mes gsal bar bya mi dgos pas /
de lta na yang mar me gsal bar byed pa ma yin no / /
'di skad bstan te /
'di la sngon ma gsung ba phyis 'dzin par byed pa gang yin pa de la gsal ba zhes bya ba na /
reg par bya ba'i rdzas de mun pa dang bcas pa'i gnas skabs na gzung ba nyid du yod pa yin na /
de nyid blta bar bya ba'i rdzas su snang ba yin pas de la yang mar mes snang bar bya mi dgos pas de lta na yang mar mes gsal bar byed pa ma yin no / /
'on te reg par bya ba'i rdzas de mun pa dang bcas pa'i gnas skabs na gzung ba nyid du med pa las phyis mar mes snang bar byed na ni /
de lta na yang mar mes snga na med pa skyed par byed pa yin gyi /
snga na yod pa gsal bar byed pa ma yin no / /
kho bo cag gi phyogs la bum pa zhes bya ba yang 'byung ba dang 'byung ba las gyur pa'i tshogs yin te /
mar me phyung bar na snang ba dang lhan cig tu skye bas de'i phyir tha snyad du yang dngos po rang gi rgyu las rgyun gyis 'byung ba'i byed pa'i rgyu nyid yin te /
snang ba dang lhan cig tu 'byung ba'i rgyu yin pa'i phyir /
gsal bar byed pa nyid yin par bsams so zhes bya bas ni dbu ma pas phyogs la bum pa zhes bya ba yang 'byung ba dang 'byung ba las gyur pa'i tshogs skad cig pa yin te /
de mun pa'i gnas skabs na 'dug pa mar mes snang bar byed pa na bum pa'i skad cig ma snga ma dang /
mun pa'i skad cig ni mnyam du 'gag la /
bum pa'i skad cig phyi ma dang snang ba'i skad cig kyang lhan cig tu skye bas de'i phyir mar me ni kun rdzob tu yang bum pa'i dngos po rang gi rgyu las rgyun gyis 'byung ba'i byed pa'i rgyu yin pa'i sgo nas gsal bar byed pa nyid yin par bsams kyi /
bum pa'i skad cig mun pa'i gnas skabs su sngar 'gags pa phyis snang bar mi byed pas gsal bar byed pa zhes ni mi bya ste /
bum pa'i skad cig snga ma 'gags pa mar mes snang bar ma byas pa'i phyir ro zhes bya bar ston to / /
de la kho bo cag gi phyogs la zhes bya ba ni /
kho bo cag sangs rgyas pa'i grub pa'i mtha' la'o / /
bum pa zhes bya ba yang zhes bya ba ni bum pa zhes bya ba'i ming can nam /
bum pa zhes bya ba'i sgrar brjod pa'i dngos po'o / /
'byung ba zhes bya ba ni sa la sogs pa 'byung ba chen po bzhi po dag go / /
'byung ba las byung ba zhes bya ba ni rgyur byas pa'i gzugs rnams te /
'byung ba chen po bzhi po dag las gyur pa'o / /
tshogs yin te zhes bya ba ni de dag gi rdul phra rab 'dus pa'i tshogs yin pa ste /
de dag kyang skad cig ma'i tshogs yin no / /
mar me byung ba na snang ba dang lhan cig tu skye bas zhes bya ba ni /
skad cig ma nyid yin pas mar mes bum pa snga na yod pa gsal bar byed pa ma yin par ston to / /
'byung ba dang 'byung ba las gyur pa'i tshogs kyis bum pa ni skad cig ma nyid yin pas bum pa'i skad cig mi mthun pa snga ma 'gags pa'i 'og tu skad cig ma mi mthun pa phyi ma gzhan 'byung ngo / /
de'i phyir gal te 'byung ba dang 'byung ba las gyur pa'i skad cig mun pa'i gnas skabs na snga na yod pa gang yin pa de nyid mar me'i gnas skabs kyi dus su yang 'byung bar 'gyur na ni /
des na mar mes dngos po snga na yod pa gsal bar byed do zhes byar yang rung grang na /
'byung ba dang 'byung ba las gyur pa'i tshogs kyi bum pa ni skad cig gi rgyun gyis 'byung ba yin pa'i phyir /
bum pa'i skad cig snga ma gzhan ni mun pa dang lhan cig tu 'gag la /
bum pa'i skad cig ma phyi ma gzhan ni mar me byung ba na snang ba dang lhan cig tu skye bas de'i phyir mar mes dngos po snga na yod pa gsal bar byed pa ma yin no / /
de'i phyir tha snyad du yang dngos po rang gi rgyu las rgyun gyis 'byung ba'i byed pa'i rgyu nyid yin te zhes bya ba ni /
'di skad bstan te /
de'i phyir kun rdzob kyi tha snyad du yang mar me ni bum pa'i dngos po rang gi rgyu 'jim pa la sogs pa las skad cig ma'i rgyun gyis 'byung ba la bar du gcod par mi byed pas rgyu yin pa'i sgo nas gsal bar byed pa nyid yin par brjod kyi /
bum pa'i skad cig mun pa'i gnas skabs su sngar 'gags pa phyis snang bar mi byed pas gsal bar byed pa'i rgyu ma yin pa'i phyir gsal bar byed pa zhes ni mi bya'o zhes ston to / /
'di la rgyu rnam pa gnyis te /
byed pa'i rgyu dang gsal bar byed pa'i rgyu'o / /
de la byed pa'i rgyu ni 'byung ba dang 'byung ba las gyur pa'i tshogs kyi mtshan nyid skye bar 'dod pa'i skad cig ma snga ma ste /
byed pa'i rgyu de las dngos po rang gi rgyu las rgyun 'dra ba'i rgyun gyis 'byung ba thams cad gang du snang bar gyur pa na /
snang ba de skye ba la bgegs mi byed pas de'i phyir snang ba yang bum pa la sogs pa'i byed pa'i rgyu nyid yin no / /
gsal bar byed pa'i rgyu ni grangs can dag gis dngos po snga na yod pa'i sgrub pa'i gtan tshigs su brtags pa tsam du zad de /
de ni kun rdzob tu yang med par shes par bya'o / /
ji ltar na mar me de tha snyad du yang dngos po rang gi rgyu las rgyun gyis 'byung ba'i byed pa'i rgyu nyid yin zhe na /
de'i phyir snang ba dang lhan cig tu 'byung ba'i rgyu yin pa'i phyir zhes bya ba smras te /
kun rdzob tu bum pa de snang ba dang lhan cig tu 'byung ba'i rgyu mar me yin pa'i phyir ro / /
gsal bar byed pa nyid yin par bsams so zhes bya ba ni mjug bsdu ba yin te /
de ltar bum pa snang ba dang lhan cig 'byung ba'i rgyu mar me yin pa'i phyir mar me ni kun rdzob tu yang bum pa'i dngos po rang gi rgyu las rgyun gyis 'byung ba'i byed pa'i rgyu yin pa'i sgo nas gsal bar byed pa nyid yin par bsams kyi /
bum pa'i skad cig mun pa'i gnas skabs su sngar 'gags pa phyis snang bar mi byed pas gsal bar byed pa zhes ni mi bya ste /
bum pa'i skad cig ma snga ma 'gags pa mar mes snang bar ma byas pa'i phyir ro zhes bstan pa yin no / /
don dam par ni skye ba dgag pa bzhin du gsal ba dgag pa yang mtshungs te zhes bya bas ni 'di skad bstan te /
dngos po rnams bdag gis gsal bar byed dam /
gzhan gyis gsal bar byed dam /
gnyis kyis gsal bar byed dam /
rgyu med pa las gsal bar byed grang na /
don dam par ni skye ba dgag pa bzhin du gsal ba dgag pa yang mtshungs te /
ji ltar don dam par nang gi skye mched rnams bdag las skye ba med par nges te /
yod pa'i phyir dper na shes pa yod pa nyid bzhin no / /
don dam par nang gi skye mched rnams de dag gi rkyen gzhan dag las skye ba med do / /
gzhan yin pa'i phyir dper na bum pa bzhin no / /
yang na don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
don dam par nang gi skye mched rnams bdag dang gzhan gnyi ga las skye ba med de /
phyogs gnyi gar bstan pa'i sgrub pa dag gis gtad khongs su chud par 'gyur ba'i phyir dang /
gnyis las skye bar ston pa'i rjes su dpag pa med pa'i phyir yang ngo zhes bya bar dgongs so / /
don dam par nang gi skye mched rnams rgyu med pa las skye ba med de /
de ston pa'i rjes su dpag pa med pa'i phyir dang /
rjes su dpag pa dang grags pa'i gnod par 'gyur ba'i skyon yod pa'i phyir yang ngo zhes bya bar dgongs so zhes bstan pa bzhin du /
'dir yang don dam par dngos po rnams bdag gis gsal bar mi byed par nges te gsal ba'i phyir /
dper na gsal ba gzhan bzhin no / /
don dam par dngos po rnams de dag gi rkyen gzhan dag gis gsal bar mi byed de / /
gzhan yin pa'i phyir /
dper na bum pa bzhin no / /
yang na don dam par gzhan brjod par 'dod pa bum pa la sogs pa dngos po gsal bar byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no / /
don dam par dngos po rnams gnyi gas gsal bar mi byed de /
phyogs gnyi gar bstan pa'i sgrub pa dag gis gtad khongs su chud par 'gyur ba'i phyir dang /
gnyi ga gsal bar ston pa'i rjes su dpag pa med pa'i phyir yang ngo zhes bya bar dgongs so / /
don dam par dngos po rnams rgyu med pas gsal bar mi byed de /
de ston pa'i rjes su dpag pa med pa'i phyir dang /
rjes su dpag pa dang grags pa'i gnod par 'gyur ba'i skyon yod pa'i phyir yang ngo zhes bya bar dgongs so / /
gzhan yang mun pa yang gsal bar thal bar 'gyur ro zhes bya bar sbyar ro / /
pha rol po dag na re mi gsal ba gsal bar byed do zhes gdon mi za bar zer bar 'gyur bas /
de'i phyir mi gsal ba ni gsal bar mi byed de zhes bya ba smras so / /
ci'i phyir zhe na /
chen po la sogs pa mi gsal ba'i phyir zhes bya ba smras te /
chen po dang nga rgyal dang /
'byung ba dang /
dbang po dang /
de tsam zhes bya ba de kho na'i tshogs rnams mi gsal ba'i phyir ro / /
dper na nam mkha'i me tog bzhin no zhes bya bas ni de'i dpe bstan pa yin no / /
des na de ltar gsal ba yang bzang po ma yin no zhes bya ba ni mjug bsdu ba yin te /
sngar grangs can dag na re /
ma skyes pa ni bden mod kyi /
'on kyang gsal bar byed do zhes zer zhing /
dngos po rnams yod par sgrub pa gsal ba zhes bya ba yin par dam bcas pa de ni bzang po ma yin te /
'di ltar ji skad bshad pa'i rnam pa des na gsal ba de dngos po yod par sgrub pa ma yin pa'i phyir ro / /
'di la gzhan ni dngos po rnams rgyu med pa las kyang skye ba med de /
dus thams cad du thams cad las thams cad skye bar thal ba la sogs par 'gyur ba'i phyir ro zhes rnam par bshad pa byed do zhes bya ba ni dngos po rnams rgyu med pa las skye ba med par sgrub pa'i skabs 'di la 'grel pa byed pa /
slob dpon bud+d+ha pA li ta ni 'di skad du rnam par bshad pa byed do zhes bstan pa yin no / /
de la 'di la zhes bya ba ni dngos po rnams rgyu med pa las skye ba med par sgrub pa'i skabs 'di la'o / /
gzhan ni zhes bya ba'i sgra ni bstan bcos 'di'i 'grel pa byed pa mang ste /
'di lta ste /
slob dpon gyi zhal snga nas dang /
gnas brtan bud+d+ha pA li ta dang /
tsan+d+ra kI rti dang /
de ba shar ma dang /
gu Na shrI dang /
gu Na ma ti dang /
s+thi ra ma ti dang /
slob dpon legs ldan byed nyid la thug pa'i bar dag yod pa las de dag phal las gzhan pa ste /
gnas brtan bud+d+ha pA li ta dang sbyar ro / /
gnas brtan bud+d+ha pA li ta ni dngos po rnams rgyu med pa las kyang skye ba med do /
dus thams cad du thams cad las thams cad skye bar thal ba la sogs par 'gyur ba'i phyir ro zhes rnam par bshad pa byed do / /
de la dngos po rnams zhes bya ba ni phyi dang nang gi skye mched rnams so / /
rgyu med pa las kyang zhes bya ba ni rgyu med pa dang rgyu mi mthun pa las kyang ngo / /
skye ba med do zhes bya ba ni don dam pa'o / /
ci'i phyir dngos po rnams rgyu med pa las kyang skye ba med ce na /
gal te rgyu med pa las skye bar gyur na dus thams cad du skye bar thal bar 'gyur ba'i phyir te /
gal te dngos po rnams rgyu med pa las skye bar gyur na dus tshigs dang dus med par yang dus thams cad du skye ba kho nar thal bar 'gyur ro / /
gzhan yang thams cad las skye bar thal bar 'gyur ba'i phyir te /
gal te dngos po rnams rgyu med pa las kyang skye bar 'gyur na /
rgyu rigs mi mthun pa thams cad las kyang skye ba kho nar thal bar 'gyur ro / /
gzhan yang thams cad skye bar thal bar 'gyur ba'i phyir te /
gal te dngos po rnams rgyu med pa las kyang skye bar 'gyur na /
'bras bu rigs mi mthun pa thams cad kyang skye ba kho nar thal bar 'gyur ro / /
sogs pa zhes bya bas ni rtsom pa thams cad don med pa'i nyes par 'gyur ro zhes rnam par bshad pa dag bsdu'o / /
de ltar dus thams cad du skye ba dang /
thams cad las skye ba dang /
thams cad skye ba dang /
rtsom pa thams cad don med pa'i nyes par 'gyur ba de lta bu yang med pas de'i phyir dngos po rnams rgyu med pa las kyang skye ba med do zhes 'gog par byed do zhes rnam par bshad pa byed do zhes bya ba ni /
gnas brtan bud+d+ha pA li ta ni dngos po rnams rgyu med pa las skye ba med par sgrub pa'i gnas skabs 'dir de skad ces rnam par bshad pa byed do / /
de la yang glags yod pa'i tshig yin pa'i phyir /
gal te bsgrub par bya ba dang /
sgrub pa bzlog pa'i tshig gi don mngon par 'dod na des 'di skad bstan par 'gyur te /
dngos po rnams rgyu las skye bar 'gyur ba dang /
lan 'ga' kha cig skye bar 'gyur ba dang /
rtsom pa 'bras bu dang bcas pa nyid du gyur pa'i phyir /
de ni mi rigs te /
sngar smras pa'i skyon du 'gyur ba'i phyir ro / /
ci ste gzhan du na yang don 'brel pa med pa yin te /
snga ma bzhin no zhes bya ba ni 'grel pa byed pa nyid kyis /
gnas brtan bud+d+ha pA li tas rnam par bshad pa de rigs pa ma yin par sgrub pa'i tshig yin no / /
de la de la yang zhes bya ba ni gnas brtan bud+d+ha pA li tas rnam par bshad pa de la yang ste /
de la yang 'grel pa byed pa 'dis skyon 'di mthong ngo / /
glags yod pa'i tshig yin pa'i phyir zhes bya ba ni gnas brtan bud+d+ha pA li tas rnam par bshad pa de ni rgol ba gzhan gyi klan ka'i glags yod pa'i tshig yin pa'i phyir rigs pa ma yin no zhes bya ba'i tha tshig go / /
ji ltar glags yod pa'i tshig yin pa de nyid bstan pa'i phyir /
gal te bsgrub par bya ba dang /
sgrub pa bzlog pa'i tshig gi don mngon par 'dod na zhes bya ba smras te /
bsgrub par bya ba zhes bya ba ni dngos po rnams rgyu med pa las kyang skye ba med de zhes bya ba'o / /
sgrub pa zhes bya ba ni dngos po rnams rgyu med pa las skye ba med de zhes bya ba de sgrub pa'i chos yin te /
dus thams cad du thams cad las skye bar thal bar 'gyur ba'i phyir dang /
rtsom pa thams cad 'bras bu med par 'gyur ba'i phyir ro zhes bya ba'o / /
de gnyis bzlog pa'i tshig gi don mngon par 'dod na zhes bya ba ni bsgrub par bya ba dngos po rnams rgyu med pa las kyang skye ba med de zhes bya ba bzlog pa'i tshig gi don dngos po rnams rgyu las skye bar 'gyur ba mngon par 'dod pa dang /
sgrub pa dus thams cad du thams cad las thams cad skye bar thal bar 'gyur ba'i phyir dang /
rtsom pa thams cad 'bras bu med par 'gyur ba'i phyir ro zhes bya ba bzlog pa'i tshig gi don lan 'ga' kha cig las kha cig skye bar 'gyur ba dang /
rtsom pa 'bras bu dang bcas pa nyid du 'gyur ba mngon par 'dod na'o / /
de dag bzlog pa'i tshig gi don mngon par 'dod na glags ji lta bu yod par 'gyur zhe na /
de'i phyir des 'di skad bstan par 'gyur te /
dngos po rnams rgyu las skye bar 'dod pa dang /
lan 'ga' kha cig las kha cig skye bar 'gyur ba dang /
rtsom pa 'bras bu dang bcas pa nyid du 'gyur ba'i phyir zhes bya ba smras te /
bsgrub par bya ba dngos po rnams rgyu med pa las kyang skye ba med do zhes bya ba bzlog pa'i tshig gi don mngon par 'dod na ni dngos po rnams rgyu las skye bar zhes bya ba'i glags yod par 'gyur ba dang /
sgrub pa dus thams cad du skye bar thal bar 'gyur ba'i phyir ro zhes bya ba bzlog pa'i tshig gi don mngon par 'dod na ni lan 'ga' skye ba zhes bya ba'i glags yod par 'gyur ba dang /
sgrub pa thams cad las skye bar thal bar 'gyur ba'i phyir ro zhes bya ba bzlog pa'i tshig gi don mngon par 'dod na ni kha cig las skye ba zhes bya ba'i glags yod par 'gyur ba dang /
sgrub pa thams cad skye bar thal bar 'gyur ba'i phyir ro zhes bya ba bzlog pa'i tshig gi don mngon par 'dod na ni kha cig skye ba zhes bya ba'i glags yod par 'gyur ba dang /
sgrub pa rtsom pa thams cad 'bras bu med par 'gyur ba'i phyir ro zhes bya ba bzlog pa'i tshig gi don mngon par 'dod na ni rtsom pa thams cad 'bras bu dang bcas pa nyid ces bya ba'i glags yod par 'gyur ba'i phyir ro / /
gal te de ltar gyur na nyes pa ci yod ces 'dri ba'i phyogs snga ma khong nas dbyung ba de'i lan du de ni mi rigs te /
sngar smras pa'i skyon du 'gyur ba'i phyir ro zhes bya ba smras te /
'di ltar slob dpon gyi lung las /
dngos po gang dag gang na yang / /
skyes pa nam yang yod ma yin / /
zhes gsungs pas /
dngos po rnams bdag gam gzhan nam gnyis sam rgyu med pa las skye bar 'gyur ba bkag pa de nyid sgrub par sngar gnas brtan bud+d+ha pA li ta nyid kyis khas blangs te /
dngos po rnams rgyu med pa las kyang skye ba med de zhes smras la /
da 'dir dngos po rnams rgyu las skye bar 'gyur ba dang /
lan 'ga' kha cig las kha cig skye bar 'gyur ba la sogs par sgrub na sngar smras pa dang 'gal ba'i skyon du 'gyur ba'i phyir ro / /
gal te gnas brtan bud+d+ha pA li ta sngar smras pa'i skyon du 'gyur ba'i nyes pa de spang ba'i phyir /
'di skad ces kho bo'i bsgrub par bya ba dang /
sgrub pa mi bzlog par so na bzhag na nyes pa ci yod ces zer na de'i phyir /
ci ste gzhan du na yang don 'brel pa med pa yin te snga ma bzhin no zhes bya ba smras so / /
de la ci ste gzhan du na yang zhes bya ba ni /
ci ste gnas brtan bud+d+ha pA li ta'i rnam par bshad pa de bsgrub par bya ba dang /
sgrub pa ma bzlog par sgra ji bzhin du so na bzhag na yang ngo / /
'o na de la nyes pa ci yod ce na /
de'i phyir don 'brel pa med pa yin te zhes bya ba smras te /
de ltar dngos po rnams rgyu med pa las kyang skye ba med do zhes smras pa /
de'i 'og tu dus thams cad du thams cad las thams cad skye bar thal ba la sogs par 'gyur ba'i phyir ro zhes smras so / /
de ltar gyur na rang gis sngar skye ba med par smras pa dang /
de'i 'og tu dus thams cad du thams cad las thams cad skye bar smras pa gnyis don 'brel pa med pa nyid yin pas rnam par bshad pa de mi rung ngo / /
don 'brel pa med pas rnam par bshad pa de mi rung ba'i dpe bstan pa'i phyir /
snga ma bzhin no zhes bya ba smras te /
sngar gnas brtan bud+d+ha pA li tas dngos po rnams gzhan las skye ba med par rnam par bshad pa'i don 'brel pa med pa'i dpe bstan pa'i skabs su /
dper na /
gla sgang sle tres skyu ru ra dag rims la phan / /
smad 'tshong rnams la snying du sdug pa 'ga' yang med / /
smyig ma'i smyig mde'u dag ni lci zhing kha bag yod / /
zla ba'i 'od zer dag ni tsha ba'i dus na bsil / /
zhes bya ba lta bur 'gyur ro zhes bstan pa bzhin du 'dir yang /
gnas brtan bud+d+ha pA li ta'i rnam par bshad pa de bsgrub par bya ba dang /
sgrub pa ma bzlog par so na bzhag tu zin na yang /
sngar dngos po rnams rgyu med pa las kyang skye ba med de zhes smras la /
de'i 'og tu dus thams cad du thams cad las thams cad skye bar thal ba la sogs par 'gyur ba'i phyir ro zhes smras pa de la don 'brel pa med pas rnam par bshad pa de mi rung ngo / /
des na de ltar rgyu med pa las kyang ma yin no zhes bya ba ni /
dngos po rnams rgyu med pa las skye ba med par bstan pa'i mjug bsdu ba yin no / /
de la des na zhes bya ba ni rjes su dpag pa'i mtshan nyid ji skad bstan pa des na'o / /
de ltar rgyu med pa las kyang ma yin no zhes bya ba ni don dam par phyi dang nang gi dngos po rnams rgyu med pa dang /
rgyu mi mthun pa las skye ba med par 'grub bo zhes bstan pa yin no / /
dam bcas pa'i spyi bkod pa bzhi pa bshad zin to / /
da ni dam bcas pa'i spyi bkod pa bzhi po ji skad bstan pa de dag gi don dngos bstan par bya ste /
de'i phyir /
dngos po gang dag gang na yang / /
skyes pa nam yang yod ma yin / /
zhes bya ba ni so sor sbyar bar bya'o zhes bya ba smras te /
dam bcas pa'i spyi bkod pa las /
bdag las ma yin gzhan las min / /
gnyis las ma yin rgyu med min / /
zhes gsungs pa la /
bdag dang /
gzhan dang /
gnyis dang /
rgyu med pa las ci zhig ma yin zhe na /
bdag las /
dngos po gang dag gang na yang / /
skyes pa nam yang yod ma yin / /
zhes bya ba dang /
gzhan las /
dngos po gang dag gang na yang / /
skyes pa nam yang yod ma yin / /
zhes bya ba dang /
gnyis las /
dngos po gang dag gang na yang / /
skyes pa nam yang yod ma yin / /
zhes bya ba dang /
rgyu med pa las /
dngos po gang dag gang na yang / /
skyes pa nam yang yod ma yin / /
zhes bya ba de ltar so sor sbyar bar bya'o / /
gang dag ces bya ba ni kun nas nyon mongs pa dang rnam par byang ba'i dngos po dag go zhes bya ba ni /
nang dang phyi rol gyi dang /
cha phra ba dang rags pa dag go / /
gang na yang zhes bya ba ni rang gi mdzad pa'i mtha' dang /
so so'i rgyud grub pa dag la yang ngo zhes bya ba ni bdag gi phyogs dang /
gzhan gyi phyogs na yang ngo / /
nam yang zhes bya ba ni lan 'ga' yang ngo zhes bya ba ni 'das pa dang ma 'ongs pa dang /
da ltar byung ba'i dus nam yang ngam /
rang gi sde pa dang gzhan gyi sde pa dag brtag pa'i gnas skabs nam yang ngo / /
de'i phyir rten cing 'brel par 'byung ba skye ba med pa la sogs pa mu stegs byed la sogs pa dang /
thun mong ma yin pa'i khyad par dang ldan pa grub bo zhes bya ba ni /
gang gi phyir de ltar rigs pas rnam par dpyad pa na dngos po rnams bdag dang gzhan dang gnyis dang rgyu med pa las skye bar mi 'thad pa de'i phyir /
shes rab kyi pha rol tu phyin pa las 'byung ba khyad par gyi gzhi rten cing 'brel par 'byung ba khyad par skye ba med pa dang /
'gag pa med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa dang /
mu stegs byed dang /
nyan thos dang /
rang sangs rgyas thams cad dang thun mong ma yin pa dang ldan par grub po / /
da ni rang gi sde pa dag gis smras pa /
rkyen rnam bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
ston pas mdo sde dang chos mngon pa'i bstan bcos las /
rang dang gzhan gyi gzhung lugs dang lha yul dang sa'i steng dag tu bka' stsal to zhes bya ba 'dis ni 'di skad ston te /
kho bos mu stegs byed kyis ji ltar yongs su brtags pa'i skye ba ni bkag zin to / /
da ni nyan thos kyis yongs su brtags pa'i skye ba dgag par bya ste /
de ltar rigs pas skye ba bkag tu zin kyang /
rang gi sde pa dag mdo mdzad pa la lung dang 'gal bar rtog pa na /
ston pas mdo sde dang /
chos mngon pa'i bstan bcos las /
rang dang gzhan gyi gzhung lugs dang / /
lha yul dang sa stengs dag na / /
rkyen rnam bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
zhes rkyen bzhi po de dag yod par bka' stsal to zhes zer ro / /
de la da ni zhes bya ba'i sgra ni kho bos mu stegs byed kyis ji ltar yongs su brtags pa'i skye ba ni bkag zin pas /
da ni nyan thos kyis yongs su brtags pa'i skye ba dgag par bya ste zhes bya ba'i tshig yin no / /
rang gi sde pa dag gis zhes bya ba la /
rang gi zhes bya ba ni rang gi phyogs la sde gang dag yod pa de dag ni rang gi zhes bya'o / /
sde zhes bya ba ni tshoms dang ris dang tshogs zhes bya ba dag dang don gcig go / /
pa dag ces bya ba ni der gtogs pa dag ste /
nyan thos mdo sde pa dang bye brag tu smra ba la sogs pa thams cad do / /
de dag gis smras pa zhes bya ba ni de ltar rigs pas skye ba bkag tu zin kyang rang gi sde pa dag mdo mdzad pa la lung dang 'gal bar rtog pa na 'di skad ces zer ro zhes phyogs snga ma rnam par gzhag pa yin no / /
rkyen rnam bzhi ste rgyu dang ni / /
dmigs pa dag ni de ma thag /
bdag po yang ni de bzhin te / /
zhes bya ba ni /
bcom ldan 'das kyis rkyen ni bzhi ste /
rgyu'i rkyen dang dmigs pa'i rkyen dang de ma thag pa'i rkyen dang bdag po'i rkyen to zhes bka' stsal to zhes bya bar sbyar ro / /
rkyen bzhi po de dag sus bstan zhe na /
ston pas bka' stsal to zhes bya bar sbyar te /
bcom ldan 'das kyis bka' stsal to / /
gzhung gang las bka' stsal zhe na /
mdo sde dang chos mngon pa'i bstan bcos las bka' stsal to zhes bya bar sbyar te /
mdo sde dang chos mngon pa'i sde snod las bka' stsal to / /
sde snod las rang gi gzhung lugs dang sa'i steng 'ba' zhig na rkyen bzhi po dag yod par bka' stsal tam zhe na ma yin te /
de'i phyir rang dang gzhan gyi gzhung lugs dang lha yul dang sa'i steng dag tu bka' stsal to zhes bya ba smras te /
rang gi gzhung lugs dang /
gzhan gyi gzhung lugs dang /
mtho ris dang sa bla thams cad na yang rkyen bzhi po dag yod do zhes bka' stsal to zhes bya bar sbyar ro / /
de la mdo sde las rkyen nyid bzhi bka' stsal te /
'di lta ste rgyu'i rkyen nyid dang /
dmigs pa'i rkyen nyid dang /
de ma thag pa'i rkyen nyid dang /
bdag po'i rkyen nyid dang /
rkyen gyi rigs ni rkyen nyid ces bya'o / /
ji ltar zhe na /
chos mngon pa'i bstan bcos las / /
bzhi yis sems dang sems byung rnams / /
gsum gyis snyoms par 'jug pa gnyis / /
gzhan ni gnyis po dag las skye / /
dbang phyug sogs min rigs sogs kyis / /
zhes bshad pa'i phyir ro / /
gang gi phyir rkyen bzhi po kho na bka' stsal pa de'i phyir /
rkyen lnga pa ni yod ma yin / /
zhes bya ba smras so / /
ci'i phyir rkyen lnga pa med ce na /
de'i phyir sde pa gzhan gyis yongs su brtags pa'i rkyen mdun du skyes pa dang yod pa dang med pa rnams kyang 'di dag nyid du 'dus pa'i phyir ro zhes bya ba smras te /
sde pa gzhan gyis zhes bya ba ni /
'phags pa gnas brtan pa dag gis so / /
de dag gis yongs su brtags pa'i rkyen ni mdun du skyes pa dang /
yod pa dang /
med pa rnams so / /
de rnams kyang rkyen bzhi po 'di dag nyid du 'dus pa'i phyir te /
'di ltar mdun du skyes pa'i rkyen zhes bya ba ni dbang po rnams kyi mngon sum gyi mdun du skyes pa ste /
de yang dmigs pa'i rkyen nyid yin pa'i phyir ro / /
yod pa'i rkyen zhes bya ba ni rgyu'i rkyen dang bdag po'i rkyen yin pa'i phyir ro / /
med pa'i rkyen zhes bya ba ni de ma thag pa'i rkyen yin pa'i phyir ro / /
de ltar sde pa gzhan gyis yongs su brtags pa'i rkyen de dag kyang rkyen bzhi po 'di dag nyid du 'dus pa'i phyir /
rkyen lnga pa ni yod ma yin / /
zhes smras pa de ni legs par smras pa yin no / /
de la rgyu'i rkyen ni lhan cig 'byung ba dang /
skal ba mnyam pa dang /
mtshungs pa dang ldan pa dang /
kun du 'gro ba dang /
rnam par smin pa zhes bya ba rgyu lnga po dag go zhes bya ba ni rgyu lnga po de dag thams cad kyang rgyu'i rkyen zhes bya ste /
chos mngon pa'i bstan bcos las /
byed dang lhan cig 'byung ba dang / /
skal mnyam mtshungs par ldan pa dang / /
kun du 'gro dang rnam smin dang / /
rgyu ni rnam pa drug tu 'dod / /
ces 'byung ba de dag las /
byed pa'i rgyu ni bdag po'i rkyen yin pa'i phyir /
rgyu lhag ma lnga po dag 'dir rgyu'i rkyen zhes rnam par gzhag go / /
de la lhan cig 'byung ba'i rgyu zhes bya ba ni chos mngon pa'i bstan bcos las /
lhan cig 'byung gang phan tshun 'bras / /
zhes bshad pa ste /
phan tshun zhes bya ba ni gcig la gcig ste /
chos gang dag phan tshun 'bras bu dang phan 'dogs par byed pa de dag ni phan tshun lhan cig 'byung ba'i rgyu'o / /
de yang ji lta bu zhe na /
dper na chos mngon pa'i bstan bcos las /
'byung zhing sems kyi rjes 'jug dang / /
sems dang mtshan nyid mtshan gzhi bzhin / /
zhes bshad pa lta bu ste /
'byung ba chen po bzhi dag ni phan tshun lhan cig 'byung ba'i rgyu yin pa lta bu dang /
sems kyang sems kyi rjes su 'jug pa'i chos rnams kyi lhan cig 'byung ba'i rgyu yin la /
de dag kyang sems kyi lhan cig 'byung ba'i rgyu yin pa lta bu dang /
'dus byas kyi mtshan nyid skye ba dang /
gnas pa dang /
'gag pa zhes bya ba gsum po dag kyang mtshan nyid kyi gzhi'i lhan cig 'byung ba'i rgyu yin la /
mtshan nyid kyi gzhi yang mtshan nyid dag gi lhan cig 'byung ba'i rgyu yin pa lta bu'o / /
skal ba mnyam pa'i rgyu zhes bya ba ni chos mngon pa'i bstan bcos las /
skal mnyam rgyu ni 'dra ba'o / /
zhes bshad pa ste /
chos 'dra ba rnams ni 'dra ba rnams kyi skal ba mnyam pa'i rgyu yin te /
'di lta ste /
dge ba'i phung po lnga po dag ni phan tshun du dge ba rnams kyi skal ba mnyam pa'i rgyu yin la /
nyon mongs pa can rnams kyang nyon mongs pa rnams kyi skal ba mnyam pa'i rgyu yin pa dang /
lung du ma bstan pa rnams kyang lung du ma bstan pa rnams kyi skal ba mnyam pa'i rgyu yin pa lta bu'o / /
ci 'dra ba thams cad 'dra ba rnams kyi skal ba mnyam pa'i rgyu yin nam zhe na /
ma yin te /
'o na ji lta bu zhe na /
chos mngon pa'i bstan bcos las /
rang ris sa pa'o zhes bshad pa ste /
rang gi ris dang /
rang gi sa pa'i chos 'dra ba rnams kyi ste /
ris ni lnga ste /
sdug bsngal mthong bas spang bar bya ba nas /
bsgom pas spang bar bya ba'i bar ro / /
sa ni dgu ste 'dod pa'i khams dang /
bsam gtan dang /
gzugs med pa brgyad do / /
de la sdug bsngal mthong bas spang bar bya ba rnams ni sdug bsngal mthong bas spang bar bya ba rnams kyi skal ba mnyam pa'i rgyu yin gyi gzhan dag gi ni ma yin no / /
de bzhin du bsgom pas spang bar bya ba'i bar du yang bsgom pas spang bar bya ba rnams kyi skal ba mnyam pa'i rgyu yin gyi gzhan dag gi ni ma yin no / /
de dag kyang 'dod pa na spyod pa rnams ni 'dod pa na spyod pa rnams kyi skal ba mnyam pa'i rgyu yin gyi /
gzhan dag gi ni ma yin la /
bsam gtan dang po'i sa pa rnams kyang bsam gtan dang po'i sa pa rnams kyi skal ba mnyam pa'i rgyu yin gyi gzhan dag gi ni ma yin pas na /
srid pa'i rtse mo'i sa pa'i bar dag kyang de'i sa pa rnams kho na'i skal ba mnyam pa'i rgyu yin gyi gzhan dag gi ni ma yin no / /
de dag kyang thams cad ni rgyu ma yin te /
'o na ji lta bu zhe na /
chos mngon pa'i bstan bcos las /
sngar skyes pa rnams zhes bshad pa ste /
sngar skyes pa rnams ni phyi ma bskyed pa dang ma skyes pa rnams kyi skal ba mnyam pa'i rgyu yin gyi /
ma 'ongs pa rnams ni skal ba mnyam pa'i rgyu ma yin no / /
mtshungs par ldan pa'i rgyu zhes bya ba ni chos mngon pa'i bstan bcos las /
mtshungs ldan rgyu ni sems dag dang / /
sems las byung ba'o zhes bshad pa ste /
mtshungs par ldan pa'i rgyu ni sems dang sems las byung ba rnams so / /
de lta na dus tha dad pa dang /
rgyu tha dad pa dang /
dmigs pa tha dad pa las skyes pa rnams kyang phan tshun mtshungs par ldan pa'i rgyu nyid du thal bar 'gyur ro zhe na /
de rnam par gcad pa'i phyir /
chos mngon pa'i bstan bcos las /
rten mnyam rnams zhes bshad pa ste /
gang dag rten mnyam pa'i sems dang sems las byung ba de dag ni phan tshun mtshungs par ldan pa'i rgyu yin no / /
mtshungs pa zhes bya ba ni tha mi dad pa ste /
'di lta ste /
mig gi rnam par shes pa'i rten mig gi dbang po'i skad cig ma gang yin pa de nyid de dang mtshungs par ldan pa'i tshor ba la sogs pa rnams kyi yang yin pa lta bu dang /
yid kyi rnam par shes pa'i rten yid kyi dbang po'i skad cig gang yin pa de nyid kyang de dang mtshungs par ldan pa'i tshor ba la sogs pa rnams kyi mtshungs par ldan pa rnams rgyu yin pa'i bar du yang de bzhin du rig par bya'o / /
mtshungs par ldan pa'i rgyu gang yin pa de ni lhan cig 'byung ba'i rgyu yang yin te /
rten dang /
dmigs pa dang /
rnam pa dang /
dus dang /
rdzas mtshungs pa'i phyir ro / /
kun du 'gro ba'i rgyu zhes bya ba ni chos mngon pa'i bstan bcos las / /
kun 'gro zhes bya rang gi sar / /
nyon mongs can gyi sngar kun 'gro / /
zhes bshad pa ste /
rang gi sa pa'i kun du 'gro ba'i chos sngar byung ba rnams ni nyon mongs pa can chos phyi ma rnams kyi kun du 'gro ba'i rgyu yin te /
de dag kyang sdug bsngal mthong bas spang bar bya ba'i lta ba lnga dang /
kun 'byung ba mthong bas spang bar bya ba'i lta ba gnyis dang /
sdug bsngal dang kun 'byung ba mthong bas spang bar bya ba'i the tshom gnyis dang /
ma rig pa ma 'dres pa gcig dang /
ma rig pa mtshungs par ldan pa gcig ste /
phra rgyas bcu gcig po de dag ni kun du 'gro ba'i rgyu zhes bya ste /
rang gi khams la dmigs pa'i phyir ro / /
rnam par smin pa'i rgyu zhes bya ba ni /
chos mngon pa'i bstan bcos las /
rnam smin rgyu ni mi dge dang / /
dge ba zag bcas rnams kho na / /
zhes bshad pa ste /
rnam par smin pa'i rgyu ni mi dge ba rnams dang /
dge ba'i chos zag pa dang bcas pa rnams te /
rnam par smin pa'i chos can yin pa'i phyir ro / /
ci'i phyir lung du ma bstan pa'i chos rnams rnam par smin pa 'grub par mi byed ce na /
stobs chung ba'i phyir te /
sa bon rul pa bzhin no / /
ci'i phyir zag pa med pa rnams ma yin zhe na /
sred pas mngon par ma brlan pa de'i phyir te /
mngon par ma brlan pa'i sa bon drungs po bzhin no / /
ldan pa ma yin pa rnams kyang ma yin te /
de dag ni khams gang dang ldan pa'i rnam par smin pa yang mngon par sgrub par mi byed pa'i phyir ro / /
dmigs pa'i rkyen ni chos thams cad do zhes bya ba ni ci rigs par sbyar te /
'di lta ste /
mig gi rnam par shes pa mtshungs par ldan pa dang bcas pa'i dmigs pa'i rkyen ni gzugs yin la /
rna ba'i rnam par shes pa mtshungs par ldan pa dang bcas pa'i dmigs pa'i rkyen ni sgra yin /
sna'i rnam par shes pa mtshungs pa dang ldan pa dang bcas pa'i dmigs pa'i rkyen ni dri yin /
lce'i rnam par shes pa mtshungs par ldan pa dang bcas pa'i dmigs pa'i rkyen ni ro yin /
lus kyi rnam par shes pa mtshungs par ldan pa dang bcas pa'i dmigs pa'i rkyen ni reg bya yin /
yid kyi rnam par shes pa mtshungs par ldan pa dang bcas pa'i dmigs pa'i rkyen ni chos thams cad yin te /
chos gang chos gang gi dmigs pa yin pa de ni nam yang de'i dmigs pa ma yin par mi 'gyur te /
lan 'ga' dmigs par mi byed du zin kyang dmigs pa'i mtshan nyid yin pa'i phyir dmigs pa zhes bya ste /
dper na sreg par mi byed kyang bud shing zhes bya ba bzhin no / /
de ma thag pa'i rkyen ni sems dang sems las byung ba skyes pa rnams las tha ma ma gtogs pa'o zhes bya bas ni 'di skad bstan te /
sems dang sems las byung ba 'gag pa la phyogs pa gang dag yin pa de dag ni ma 'ongs pa skye bar 'dod pa'i phyogs kyi de ma thag pa'i rkyen zhes bya'o / /
tha ma ma gtogs pa'o zhes bya ba ni dgra bcom pa'i sems dang sems las byung ba'i skad cig tha ma ni ma gtogs te /
dgra bcom pa sems kyi skad cig gang la gnas nas mya ngan las 'da' bar byed pa'i tshogs ni de ma thag pa'i rkyen ma yin te yang 'byung ba med pa'i phyir ro / /
de ma thag pa'i rkyen 'di ni mtshungs pa de ma thag pa yang yin la /
rkyen kyang yin pas mtshungs pa de ma thag pa'i rkyen zhes bya'o / /
des na gzugs ni mtshungs pa de ma thag pa'i rkyen ma yin te mi 'dra bar skye ba'i phyir ro / /
'di ltar 'dod pa na spyod pa'i gzugs kyi mjug thogs su lan 'ga' ni 'dod pa na spyod pa'i rnam par rig byed kyi gzugs skye bar 'gyur la /
lan 'ga' ni 'dod pa na spyod pa'i rnam par rig byed ma yin pa'i gzugs skye bar 'gyur /
lan 'ga' ni 'dod pa na spyod pa'i gzugs zag pa dang bcas pa skye bar 'gyur ba'i phyir te /
gzugs mngon sum du 'gyur ba ni 'dren ma yin la /
mtshungs pa de ma thag pa'i rkyen ni 'dren ma ma yin no / /
bdag po'i rkyen ni byed pa'i rgyu ste zhes bya ba ni bdag po'i rkyen ni rgyu drug po dag gi nang nas byed pa'i rgyu zhes bya ba yin no / /
de la byed pa'i rgyu zhes bya ba ni chos mngon pa'i bstan bcos las /
rang las gzhan pa byed pa'i rgyu / /
zhes bshad pa ste /
byed pa'i rgyu'i rang gi ngo bo ma gtogs pa chos thams cad ni 'dus byas kyi chos skye ba'i byed pa'i rgyu yin te /
skye ba la bgegs mi byed pa'i ngo bor gnas pa'i phyir ro / /
bzhi po gzhan du gyur pa de dag kho na las skye bar 'dod do zhes bya ba ni rang gi sde pa dag gi grub pa'i mtha' bstan pa ste /
rang gi sde pa dang mdo mdzad pa la lung dang 'gal bar rtog pa na /
ston pas mdo sde dang chos mngon pa'i bstan bcos las /
rang dang gzhan gyi gzhung lugs dang /
lha yul dang sa'i steng dag na rkyen bzhi po rgyu'i rkyen dang dmigs pa'i rkyen dang /
de ma thag pa'i rkyen dang /
bdag po'i rkyen zhes bya ba dag yod par bka' stsal pa /
sde pa gzhan gyis yongs su brtags pa'i rkyen lnga pa ni med pas /
rkyen bzhi po 'bras bu las gzhan du gyur pa de dag kho na las 'bras bu skye bar 'dod do zhes dam bca' ba yin no / /
de la bstan bcos byed pas dngos po rnams gzhan las skye ba med de zhes dam bcas par gyur pa gang yin pa de ni khas blangs pa las gnod par 'gyur ro zhes bya ba ni rang gi sde pa dag mdo mdzad pa la lung dang 'gal bar rtog pa na /
mdo mdzad pas /
bdag las ma yin gzhan las min / /
gnyis las ma yin rgyu med min / /
dngos po gang dag gang na mang / /
skyes pa nam yang yod ma yin / /
zhes dam bcas pa'i spyi bkod pa las /
bdag dang gnyis dang rgyu med pa las skye ba med par dam bcas pa dag ni rung na /
gzhan las skye ba med par dam bcas par gyur pa gang yin pa de ni /
sangs rgyas par khas blangs pa la gnod par 'gyur bas mi rung ngo zhes phyogs snga ma rnam par 'jog pa yin no / /
de la zhes bya ba ni rkyen bzhi po dag gzhan du gyur pa de dag kho na las skye bar 'dod pa de la'o / /
bstan bcos byed pas zhes bya ba ni 'phags pa klu sgrub kyis so / /
dngos po rnams gzhan las skye ba med de zhes bya ba ni gzhan las min zhes bya bas gzhan las /
dngos po gang dag gang na yang / /
skyes pa nam yang yod ma yin / /
zhes dam bcas par gyur pa'o / /
dam bcas par gyur pa gang yin pa zhes bya ba ni dam bcas pa byas par gyur pa'am /
dam bcas pa dang ldan par gyur pa gang yin pa'o / /
de ni rigs pa ma yin te /
ci'i phyir zhe na /
de'i phyir khas blangs pa la gnod par gyur pa'o zhes bya ba smras te /
ji lta zhe na /
gang gi phyir slob dpon yang sangs rgyas pa yin la /
sde pa thams cad kyi sde snod las /
bcom ldan 'das kyis rkyen bzhi po gzhan du gyur pa dag las dngos po rnams skye bar gsungs pa bzhin du de 'gog par byed pas /
dper na bye brag tu smra ba dag sgra rtag par sgrub pa'am /
bye brag pa dag sgra mi rtag par sgrub pa lta bur gyur pa'i phyir ro // //
bam po bcu bdun pa /
de skad ces zer ba de'i lan du 'dir 'grel pa byed pa nyid kyis /
de'i phyir bshad pa /
dngos po rnams kyi rang bzhin ni / /
rkyen la sogs pa yod ma yin / /
zhes bya ba la sogs pa smras te /
'dir ni sngar rang gi sde pa dag gis /
rkyen rnams bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
rkyen lnga pa ni yod ma yin / /
zhes smras pa'i phyogs snga ma de'i lan yin par sbyar ro / /
de la dngos po rnams kyi zhes bya ba ni mig la sogs pa rnams kyi'o zhes bya ba ni /
mig dang /
rna ba dang /
sna dang /
lce dang /
lus dang /
yid la sogs pa rnams kyi'o / /
rang bzhin ni zhes bya ba ni rang gi ngo bo nyid do / /
rkyen la sogs pa la zhes bya ba ni /
khu chu dang /
khrag la sogs pa la'o zhes bya ba ni rkyen rnams ni dang por mdun rol du snga ba yin pas khu chu dang khrag la sogs pa la'o zhes smras so / /
sogs pa la zhes bya ba'i sgra'i sbyor bas ni tshogs pa dang dbang phyug la sogs pa gzhan yang bsdu'o zhes bya ba la sogs pa zhes bya ba ni rgyu dang rkyen tshogs pa'o / /
dbang phyug ces bya ba ni dbang phyug rgyur 'dod pa dag gis brtags pa'o / /
sogs pa zhes bya ba'i sgras ni phyogs dang dus dang nam mkha' la sogs pa dag bsdu'o / /
yod ma yin zhes bya ba ni dgag pa'o zhes bya ba ni dngos po rnams rgyu la sogs pa'i rkyen rnams las skye'o zhes bya ba'i phyogs de dgag pa'o / /
de med pa'i phyir rkyen de dag su'i gzhan du 'gyur zhes bya bas ni 'di skad bstan te /
gal te mig la sogs pa'i dngos po rnams kyi rang bzhin mer mer po la sogs pa rkyen rnams kyi sngon rol nyid na yod na ni des na de la ltos nas rkyen rnams gzhan zhes bya bar yang 'gyur ba zhig na /
mig la sogs pa'i dngos po rnams kyi rang bzhin ni mer mer po la sogs pa rkyen rnams kyi sngon rol nyid na med pas de med pa'i phyir rkyen de dag su'i gzhan du 'gyur te mi 'gyur ro / /
re zhig skye ba lta phar zhog ste /
rkyen rnams gzhan nyid yin par je sgrubs shig /
de yod du zin na yang de las skye ba med de zhes bya bas ni 'di skad bstan te /
rkyen rnams las gzhan zhes bya ba de yod du zin na yang de dag las mig la sogs pa skye ba med de /
ci'i phyir de yod du zin na yang de las skye ba med ce na /
de'i phyir rjes su dpag pa'i gnod pa smras zin pa'i phyir zhes bya ba smras te /
khyed kyis mig la sogs pa'i dngos po rnams rgyu la sogs pa'i rkyen gzhan dag las skye bar dam bcas su zin kyang /
dam bcas pa de la gnod pa'i rjes su dpag pa kho bos sngar smras zin pa'i phyir /
'dir yang lan de nyid 'byung bar 'gyur te /
mig la sogs pa'i dngos po rnams rgyu la sogs pa'i rkyen gzhan las skye ba med de gzhan yin pa'i phyir /
dper na rgyu spun la sogs pa bzhin no / /
de'i phyir de la gnod par mi 'gyur ro zhes bya ba smras te /
rang gi sde pa dag gis sngar bcom ldan 'das kyis rkyen bzhi bka' stsal pa'i lung dper bstan pa de la gnod par mi 'gyur ro / /
gang dag sgrub pa'i don yang dag pa ma yin par tshod dpags su brtags nas /
kho bo cag ni dngos po rnams gzhan las skye ba kho na yin no zhes ni nges par mi 'dzin gyi /
gang dag skye ba de dag ni / /
gzhan dag kho na las yin gyi / /
bdag las ma yin par nges par 'dzin pas des na rkyen ma yin pa dag las gzhan nyid yod du zin kyang skye ba med do zhes zer na zhes bya ba 'di'i bsdus pa'i don ni sngar dbu ma pas mig la sogs pa'i dngos po rnams rgyu la sogs pa'i rkyen gzhan las skye ba med do / /
gzhan yin pa'i phyir dper na rgyu spun la sogs pa bzhin no zhes smras pa'i sgrub pa de'i don yang dag pa ma yin zhing don med par rgol bar rang gi tshod dpags su brtags nas /
rkyen rigs mi mthun pa gzhan las dngos po rnams skye ba med pa yin gyi /
rkyen rigs mthun pa gzhan las dngos po rnams skye'o zhes zer ba yin no / /
de la gang dag ces bya ba ni rang gi sde pa dag go / /
sgrub pa'i don yang dag pa ma yin par tshod dpags su brtags nas zhes bya ba ni sngar dbu ma pas mig la sogs pa dngos po rnams rgyu la sogs pa'i rkyen gzhan las skye ba med de gzhan yin pa'i phyir /
dper na rgyu spun la sogs pa bzhin no / /
zhes smras pa'i sgrub pa de'i don yang dag pa ma yin zhing don med par rgol ba rang gi tshod dpags su brtags nas so / /
kho bo cag ni dngos po rnams gzhan dag las skye ba kho na yin no zhes ni nges par mi 'dzin gyi zhes bya ba ni /
kho bo cag ni mig la sogs pa'i dngos po rnams rkyen mer mer po la sogs pa dang /
rgyu spun la sogs pa dang /
sa bon la sogs pa ji snyed gzhan du gyur pa thams cad las skye ba kho na yin no zhes ni nges par mi 'dzin gyi zhes zer ba yin no / /
gang dag skye ba de dag ni gzhan kho na las yin gyi bdag las ma yin par nges par 'dzin pas zhes bya ba ni mig la sogs pa skye ba can gang dag yin pa de dag ni rkyen mer mer po la sogs pa rigs mthun pa gzhan kho na las skye ba yin gyi /
bdag las skye ba ma yin pa nges par 'dzin pas so / /
des na rkyen ma yin pa dag las gzhan nyid yod du zin kyang skye ba med do zhes zer na zhes bya ba ni de ltar nges par 'dzin pa des na rkyen ma yin pa rgyu spun la sogs pa dang sa bon la sogs pa rigs mi mthun pa gzhan dag las mig la sogs pa'i dngos po dag la ltos na gzhan nyid yod du zin kyang de dag las mig la sogs pa'i dngos po rigs mi mthun pa gzhan dag skye ba med do zhes zer na'o / /
de skad ces zer ba de'i lan du 'dir 'grel pa byed pa nyid kyis /
de la gal te tshig de bdag las skye ba dgag pa lhur len pa yin na ni 'dod pa bsgrub pa yin no / /
'on te ma skyes pa rnams gzhan las skye bar ston pa lhur len pa yin na ni de lta na yang brgal zhing brtag pa mtshungs pa'i skyon du 'gyur ba'i phyir de yang mi rung ngo zhes bya ba smras te /
de la tshig de zhes bya ba ni gang dag skye ba de dag ni gzhan kho na las yin gyi /
bdag las ma yin par nges par 'dzin pas zhes zer ba'i tshig de'o / /
bdag las skye ba dgag pa lhur len pa yin na ni zhes bya ba ni gal te tshig de'i skabs kyis bdag las skye ba dgag pa lhur len cing gzhan las skye ba'i phyogs yongs su gzung ba de'i 'bras bu dag las skye ba dgag pa lhur len pa yin na ni'o / /
des cir 'gyur zhe na 'dod pa sgrub pa yin no zhes bya ba smras te /
gal te de ltar na kho bo'i 'dod pa gang yin pa de nyid khyod sgrub par byed pa yin no / /
'on te ma skyes pa rnams gzhan las skye bar ston pa lhur len pa yin na ni zhes bya ba ni gal te tshig de'i skabs kyi 'dus byas kyi chos ma skyes pa skye ba rnams don dam par gzhan las skye bar ston cing /
bdag las skye ba dgag pa'i phyogs yongs su gzung ba de'i 'bras bu don dam par 'dus byas kyi chos ma skyes pa rnams gzhan las skye bar ston pa lhur len pa yin na ni'o / /
des cir 'gyur zhe na /
de lta na yang brgal zhing brtag pa mtshungs pa'i skyon du 'gyur ba'i phyir de yang mi rung ngo zhes bya ba smras te /
sngar kho bos don dam par nang gi skye mched rnams de dag gi rkyen gzhan dag las skye ba med de /
gzhan yin pa'i phyir /
dper na bum pa bzhin no / /
yang don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes brgal zhing brtag pa byas pa gang yin pa de nyid khyod la 'dir yang 'ong ba'i skyon du 'gyur ba'i phyir de yang mi rung ngo / /
ci ste gzhan las skye ba med pa kho na'o zhes bya ba de las gzhan pa skye ba dgag pa yin na ni dpe sgrub pa yin no zhes bya ba ni /
ci ste khyod na re /
gzhan las skye ba med pa kho na'o zhes zer ba de /
'bras bu mig la sogs pa'i skye mched de las gzhan pa bum pa dang snam bu la sogs pa rigs mi mthun pa dag rkyen mer mer po la sogs pa rigs mi mthun pa gzhan las skye ba dgag pa yin na ni de lta na khyod kho bo'i dpe sgrub pa yin te /
sngar kho bos dper na bum pa bzhin no zhes bya ba dang /
dper na rgyu spun la sogs pa bzhin no zhes bstan pas /
gzhan yin pa'i phyir dper na mer mer po la sogs pa las bum pa skye ba med pa dang gzhan yin pa'i phyir /
dper na rgyu spun la sogs pa mig la sogs pa'i rkyen ma yin no zhes smras pa de nyid khyod sgrub par byed pa yin no / /
de ltar na des ni mig la sogs pa khu chu dang /
khrag la sogs pa rkyen rnams la med pa nyid dang mig la sogs pa'i rkyen rnams kyang de dag gis stong pa nyid kyi chos smras pa yin no zhes bya bas 'di skad bstan te /
dngos po rnams kyi rang bzhin ni / /
rkyen la sogs pa yod ma yin / /
zhes bya ba tshig le'ur byas pa'i phyed dang po des na slob dpon gyi 'bras bu mig dang /
rna ba dang /
sna dang /
lce dang /
lus dang /
yid kyi skye mched rnams rkyen khu chu dang khrag la sogs pa'i gnas skabs rnams la med pa nyid kyi phyogs kyi chos dang /
'bras bu mig la sogs pa'i rkyen khu chu dang khrag la sogs pa rnams kyang 'bras bu de dag gis stong pa nyid kyi phyogs kyi chos smras pa yin no / /
bdag gi dngos po yod min na / /
gzhan gyi dngos po yod ma yin / /
rkyen la sogs pa la bdag gi dngos po yod ma yin na'o / /
gzhan gyi dngos po ni gzhan dag las 'byung ba'o / /
'byung ba ni skye ba ste rkyen rnams la med do / /
des ni bsgrub par bya ba'i don bstan to zhes bya ba'i tshig le 'ur byas pa'i phyed 'og ma 'dis ni 'di skad bstan te /
gal te mig la sogs pa'i bdag gi dngos po rkyen mer mer po la sogs pa'i gnas skabs na med na rkyen rnams la gzhan gyi dngos po zhes bya ba'i tha snyad yod pa ma yin te /
'di ltar 'bras bu mig la sogs pa'i bdag gi dngos po la ltos nas rkyen mer mer po la sogs pa gzhan gyi dngos po zhes gdags pa yin na 'bras bu mig la sogs pa'i bdag gi dngos po rkyen mer mer po la sogs pa'i gnas skabs na yod pa ma yin no / /
rkyen mer mer po la sogs pa gang la ltos nas gzhan gyi dngos por 'gyur te mi 'gyur ro / /
rkyen rnams la gzhan gyi dngos po med pas gzhan las skye ba yang med do zhes bsgrub par bya ba'i don bstan pa yin no / /
gzhan gyi dngos po ni gzhan dag las 'byung ba'o zhes bya ba ni gzhan gyi dngos po zhes bya bar tha snyad gdags pa ni gzhan dag la ltos nas 'byung ba ste /
dper na nag pa la ltos nas gu p+ta gzhan du 'gyur ba lta bu'o / /
'byung ba ni skye ba ste zhes bya ba ni 'byung ba zhes bya ba'i sgra ni skye ba'i don yin te /
gzhan dag la ltos nas 'byung ba ni gzhan dag la ltos nas skye ba yin no zhes bya ba'i tha tshig go / /
rkyen rnams la med do zhes bya ba ni gzhan gyi dngos po ni gzhan dag las 'byung ba'o zhes bya ba de rkyen rnams la med pa ste /
rkyen rnams kyi gnas skabs na 'bras bu'i bdag gi dngos po yod pa ma yin pas ltos pa med pa'i phyir rkyen rnams la gzhan gyi dngos po zhes bya ba'i tha snyad med do / /
des ni bsgrub par bya ba'i don bstan to zhes bya ba ni rkyen rnams la gzhan gyi dngos po zhes bya ba'i tha snyad med pas gzhan las skye ba med do zhes bsgrub par bya ba'i don bstan pa yin no / /
de ltar na 'di yang snga ma bzhin du dpe mngon pas 'bras bu dang /
rkyen phyogs su byas pa las sbyor ba'i tshig gnyis su 'gyur te zhes bya ba ni sngar gzhan las skye ba dgag pa'i skabs su don dam par nang gi skye mched rnams de dag gi rkyen gzhan dag las skye ba med de gzhan yin pa'i phyir /
dper na bum pa bzhin no zhes bya ba dang /
yang don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes 'bras bu dang rkyen phyogs su byas pa las sbyor ba'i tshig gnyis bstan pa bzhin du /
'dir yang skye mched rnams de dag gi rkyen gzhan dag las skye ba med pa'i dpe ni bum pa yin la /
rkyen rnams rkyen ma yin pa'i dpe ni rgyu spun la sogs pa yin par mngon pas 'bras bu skye mched dang rkyen mer mer po la sogs pa phyogs su byas pa las sbyor ba'i tshig gnyis su 'gyur ro / /
don dam par mig la sogs pa skye mched rnams khu chu dang khrag la sogs pa rkyen rnams las skye ba med de /
de dag la med pa'i phyir dper na bum pa bzhin no zhes bya ba 'di ni 'bras bu phyogs su byas pa la sbyor ba'i tshig gcig yin no / /
'dir yang /
mig la sogs pa skye mched rnams / /
zhes bya ba 'di ni chos can yin la /
khu chu dang khrag la sogs pa rkyen rnams las skye ba med de zhes bya ba 'di ni bsgrub par bya ba chos yin /
de dag la med pa'i phyir zhes bya ba 'di ni sgrub pa'i chos yin / /
dper na bum pa bzhin no zhes bya ba 'di ni dpe yin par sbyar te /
dper na bum pa ni mer mer po la sogs pa la med pa'i phyir /
mer mer po la sogs pa las skye ba med pa de bzhin du mig la sogs pa'i skye mched rnams kyang rkyen mer mer po la sogs pa la med pa'i phyir /
de dag kyang don dam par rkyen mer mer po la sogs pa las skye ba med do / /
de bzhin du don dam par khu chu dang khrag la sogs pa rkyen rnams mig la sogs pa'i skye mched rnams skyed par byed pa ma yin te de dag gis stong pa'i phyir /
dper na thag zangs la sogs pa bzhin no zhes bya ba 'di ni rkyen phyogs su byas pa las sbyor ba'i tshig gnyis pa yin no / /
'dir yang khu chu dang khrag la sogs pa rkyen rnams zhes bya ba 'di ni chos can yin la / /
mig la sogs pa'i skye mched rnams skyed par byed pa ma yin te zhes bya ba 'di ni bsgrub par bya ba chos yin /
de dag gis stong pa'i phyir zhes bya ba 'di ni sgrub pa'i chos yin /
dper na thag zangs la sogs pa yin no zhes bya ba 'di ni dpe yin par sbyar te /
dper na thag zangs la sogs pa ni mig la sogs pa'i skye mched de dag gis stong pa'i phyir /
mig la sogs pa'i skye mched rnams skyed par byed pa ma yin pa de bzhin du mer mer po la sogs pa rkyen rnams kyang mig la sogs pa skye mched de dag gis stong pa'i phyir /
de dag kyang don dam par mig la sogs pa'i skye mched rnams skyed par byed pa ma yin no / /
de bas na bcom ldan 'das kyis don dam par dngos po rnams rgyu la sogs pa'i rkyen bzhi po dag las skye ba med par bka' stsal par shes par bya'o zhes bya bas ni 'di skad bstan te /
sbyor ba'i tshig de gnyis kyis brtags pa des na /
bcom ldan 'das kyis don dam par dngos po rnams rgyu la sogs pa'i rkyen bzhi po dag las skye ba med par bka' stsal par shes par bya'o zhes mjug bsdu ba bstan to / /
'o na bcom ldan 'das kyis rkyen bzhi po dag ci'i phyir bka' stsal ce na /
de'i phyir rgyu med pa dang rgyu mi mthun par smra bas blo gros dkrugs pa'i skye bo la rjes su thugs brtse bas tha snyad kyi bden pa ji ltar gnas pa bstan pa'i phyir /
rgyu dang dmigs pa dang de ma thag pa dang bdag po'i rkyen rnams bka' stsal par shes par bya ste /
zhes bya ba smras te /
rgyu med par smra bas zhes bya ba ni 'jig rten rgyang pan pa'i grub pa'i mtha' smra bas so / /
rgyu mi mthun par smra bas zhes bya ba ni sred med kyi bu dang dbang phyug la sogs pa'i grub pa'i mtha' smra bas so / /
blo gros dkrugs pa'i skye bo zhes bya ba ni skye bo gang gi blo gros zhes bya ba shes rab rgyu med pa dang rgyu mi mthun par smra bas dkrugs shing rmongs par byas pa gang yin pa de ni rgyu med pa dang rgyu mi mthun par smra bas blo gros dkrugs pa'i skye bo zhes bya'o / /
rjes su thugs brtse bas zhes bya ba ni skye bo de la bcom ldan 'das shAkya thub pa rjes su thugs brtse zhing ngan song du 'gro ba las 'dren pa mdzad pa ni rgyu med pa dang rgyu mi mthun par smra bas blo gros dkrugs pa'i skye bo la rjes su thugs brtse ba zhes bya'o / /
tha snyad kyi bden pa ji ltar gnas pa bstan pa'i phyir zhes bya ba ni thog ma med pa'i dus nas kun rdzob kyi bden pa phyi rol dang /
nang gi rkyen sa bon dang mer mer po la sogs pa dag las myu gu dang mig la sogs pa skye bar grags pa'i tha snyad ji ltar gnas pa de bstan cing gsal bar bya ba'i phyir ro / /
rgyu dang dmigs pa dang de ma thag pa dang bdag po'i rkyen rnams bka' stsal par shes par bya ste zhes bya ba ni chos mngon pa'i bstan bcos las /
bzhi yis sems dang sems byung rnams / /
gsum gyis snyoms par 'jug pa gnyis / /
gzhan ni gnyis po dag las skye / /
dbang phyug sogs min rim sogs phyir / /
zhes bshad pa lta bur shes par bya ste / /
sems dang sems las byung ba rnams ni rgyu'i rkyen dang dmigs pa'i rkyen dang de ma thag pa'i rkyen dang bdag po'i rkyen bzhis skyed par byed do / /
de la 'di dag gi rgyu'i rkyen ni rgyu lnga po thams cad do / /
dmigs pa'i rkyen ni ci rigs par yul lnga po dag dang chos thams cad do / /
de ma thag pa'i rkyen ni sems dang sems las byung ba snga ma gzhan dag gis bar du ma chod pa rnams so / /
bdag po'i rkyen ni rang gi ngo bo ma gtogs pa chos thams cad do / /
'gog pa'i snyoms par 'jug pa dang 'du shes med pa'i snyoms par 'jug pa gnyis ni rgyu'i rkyen dang de ma thag pa'i rkyen dang bdag po'i rkyen gsum gyis skyed par byed do / /
'di gnyis la dmigs pa'i rkyen ni med de de gnyis ni dmigs par byed pa ma yin pa'i phyir ro / /
de gnyis kyi rgyu'i rkyen ni rgyu rnam pa gnyis te lhan cig 'byung ba'i rgyu ni skye ba la sogs pa'o / /
skal ba mnyam pa'i rgyu ni sa mtshungs pa'i dge ba'i chos sngar byung ba rnams so / /
de ma thag pa'i rkyen ni snyoms par 'jug pa'i sems mtshungs par ldan pa dang bcas pa'o / /
bdag po'i rkyen ni rang gi ngo bo ma gtogs pa chos thams cad do / /
snyoms par 'jug pa 'di dag ni sems kyi mngon par 'du bya ba las skye ba'i phyir sems kyi de ma thag pa dag ni yin gyi /
sems skye ba la bgegs byed pa'i phyir mtshungs pa de ma thag pa'i rkyen ni ma yin no / /
gzhan ldan pa ma yin pa rnams dang gzugs can rnams ni rgyu'i rkyen dang bdag po'i rkyen gnyis las skye'o / /
dngos po rnams ni ji skad bshad pa'i rgyu dang rkyen rnams kho na las skye ba'i 'gro ba thams cad ni rgyu gcig po dbang phyug dang skyes bu dang gtso bo la sogs pa ni med de /
gal te dbang phyug gam gzhan yang rung ste /
rgyu gcig pu kho na zhig yin na 'gro ba thams cad cig car du 'byung bar 'gyur ba zhig na dngos po rnams ni rim gyis 'byung ba la sogs par snang ba'i phyir /
rgyu dbang phyug la sogs pa gcig pu ni med do zhes bka' stsal par shes par bya'o / /
de'i phyir khas blangs pa la gnod par mi 'gyur ro zhes bya ba ni sngar bshad pa gang yin pa de nyid 'dir yang sbyar bar bya ste /
gal te kun rdzob tu rkyen rnams bka' stsal par khas blangs nas kun rdzob nyid du 'gog par byed na ni des na khas blangs pa la gnod par yang 'gyur la /
de bzhin du don dam par skye bar khas blangs nas don dam pa nyid du skye ba med par sgrub par byed na /
de lta na yang khas blangs pa la gnod par 'gyur ba zhig na /
kho bos ni kun rdzob tu rkyen rnams bka' stsal pa la don dam par dgag pa dang kun rdzob tu skye ba yod la /
don dam par skye ba med par khas blangs pas de'i phyir khas blangs pa'i gnod pa dang /
grags pa'i gnod pa dang /
mngon sum gyi gnod pa dang /
rjes su dpag pa'i gnod pa dang /
rang gi tshig gi gnod par yang mi 'gyur ro / /
yang na gzhan du rnam par brtag ste zhes bya ba ni /
dngos po rnams kyi rang bzhin ni / /
rkyen la sogs pa yod ma yin / /
bdag gi dngos po yod min na / /
gzhan gyi dngos po yod ma yin / /
zhes bya ba'i tshig le'ur byas pa de'i rnam par bshad pa'i rnam pa gzhan zhes bya ba'o / /
gang dag dngos po rnams gzhan las skye'o zhes ston par byed pa de dag gi phyir yang 'di dpyad par bya'o zhes bya ba ni rang gi sde pa bye brag tu smra ba dang /
mdo sde pa gang dag dngos po rnams gzhan las skye'o zhes ston par byed pa de dag gi phyir yang tshig le'ur byas pa 'di rnam pa gzhan du yang dpyad par bya ste /
de dag dang lhan cig tu yang dngos po rnams gzhan las skye bar rigs sam mi rigs par 'gro bar bya ste /
rigs pas dpyad par bya'o zhes bya ba'i tha tshig go / /
'di la /
rkyen rnams bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
zhes bya ba de dag dngos po skyed par byed pa yin par 'dod pa zhes bya ba ni khyed cag go / /
sde pa gzhan dag gis yongs su brtags pa dang /
bye brag pa la sogs pas yongs su brtags pa ming tha dad pas tha dad pa gang dag yin pa de dag kyang mtshan nyid kyis de dag nyid du 'dus pas de'i phyir /
rkyen lnga pa ni yod ma yin / /
zhes nges par bya ste brjod do zhes bya bas ni 'di skad bstan te /
sangs rgyas pa kha cig gis yongs su brtags pa mdun du skyes pa dang /
yod pa dang med pa la sogs pa gang dag yin pa dang bye brag pa dag gis yongs su brtags pa rdul phra rab gnyis dang gsum dang bzhi sbyor bar byed pa zhes bya ba la sogs pa dang /
yul dang dbang po dang blo dang rtsol ba zhes bya bar yongs su brtags pa gang dag yin pa de dag kyang ming tha dad par bstan pa'i sgo nas tha dad par zad kyi /
mtshan nyid kyi sgo nas ni de dag la tha dad pa med pas de'i phyir de dag kyang rkyen bzhi po de dag nyid du 'dus so / /
gang gi phyir de lta yin pa de'i phyir /
rkyen lnga pa ni yod ma yin / /
zhes nges par bya ste brjod do / /
don dam par de dag gzhan nyid yin pa kho nar mi rigs so zhes bya ba ni yang na gzhan du rnam par brtag ste zhes bya ba'i skabs nyid ston pa yin te /
rang gi sde pa dag gis yongs su brtags pa rgyu la sogs pa'i rkyen bzhi po de dag dpyad na /
don dam par gzhan nyid yin pa kho nar mi rigs shing mi 'thad do / /
gal te pha rol po na re /
ji ltar zhes 'dri na de'i phyir / /
dngos po rnams kyi rang bzhin ni / /
rkyen la sogs la yod ma yin / /
zhes bya ba gsungs te /
zhes bya ba la sogs pa smras so / /
dngos po rnams kyi zhes bya ba ni nang gi dang cha phra ba dang rags pa rnams kyi'o zhes bya ba la /
nang gi zhes bya ba ni mig dang /
rna ba dang sna dang /
lce dang /
lus dang /
yid rnams kyi'o / /
cha phra ba dang rags pa rnams kyi'o zhes bya ba ni /
rdul phra rab rnams dang /
gzugs la sogs pa yul ltar nus pa rnams kyi'o zhes bya ba'i tha tshig go / /
rang bzhin ni zhes bya ba ni rang gi bdag nyid do zhes bya ba ni rang gi ngo bo nyid do / /
rkyen la sogs pa zhes bya ba ni re zhig rkyen so so dang 'dus pa dag la'o zhes bya ba la /
rkyen so so la zhes bya ba ni las sam /
nyon mongs pa rnams sam /
khu chu 'am khrag so so la'o / /
'dus pa dag la'o zhes bya ba ni spyi dag la'o / /
sogs pa zhes bya ba'i sgras ni rgyu dang byed rgyu thun mong dang thun mong ma yin pa tshogs pa dang gzhan dag la yang ngo zhes bya ba la /
rgyu dang byed rgyu thun mong dang thun mong ma yin pa tshogs pa la zhes bya ba ni rgyu dang rkyen thun mong ma yin pa dang thun mong ba tshogs pa la'o / /
gzhan dag la yod do zhes bya ba ni sred med kyi bu dang dbang phyug dang gtso bo la sogs pa dag la yang ngo / /
yod ma yin zhes bya ba ni yod pa ma yin no zhes bya ba'i tha tshig go zhes bya ba ni rkyen so so dang 'dus pa dag dang /
rgyu dang byed rgyu thun mong ba tshogs pa dang gzhan dag la yang /
mig la sogs pa'i skye mched rnams kyi ngo bo nyid cha phra ba dang rags pa yongs su btsal na mi rigs so zhes bya ba'i tha tshig go / /
gang gi tshe ji ltar zhe na zhes bya ba ni pha rol po na re /
gang gi tshe yod pa ma yin zhing ji ltar yod pa ma yin zhes rnam pa gnyis 'dri ba yin no / /
gang gi tshe yod pa ma yin zhe na /
de'i phyir skye ba'i snga rol na zhes bya ba smras te /
mig la sogs pa ma skyes pa'i gnas skabs na zhes bya ba'i tha tshig go / /
ji ltar yod pa ma yin zhe na /
de'i phyir tha snyad dang don dam par ro zhes bya ba smras te /
'di ltar kun rdzob tu yang skye mched rnams kyi ngo bo nyid mer mer po la sogs pa'i gnas skabs na skyes pa cha phra ba'am rags pa yang yod pa ma yin la /
don dam par yang ma skyes pa'i phyir yod pa ma yin no / /
bdag gi dngos po yod min na / /
gzhan gyi dngos po yod ma yin / /
zhes bya ba ni bdag gi dngos po skye bar 'dod pa de nyid yod pa ma yin na /
rkyen rnams la gzhan gyi dngos po gzhan nyid yod par ji ltar 'gyur bas zhes bya ba ni 'di skad bstan te rkyen so so dang 'dus pa dag la skye mched kyi ngo bo nyid cha phra ba yang skyes pa yod pa ma yin pa de'i tshe rkyen mer mer po la sogs pa dag ji ltar gzhan nyid ces brjod par 'gyur te mi 'gyur bas so / /
ji ltar rkyen rnams la gzhan gyi dngos po gzhan nyid yod pa ma yin zhe na /
de'i phyir gzhan nyid yod pa ma yin pa kho na ste /
gzhan gyi rgyu mtshan med pa'i phyir zhes bya bar dgongs so zhes bya ba smras te /
de ltar mig la sogs pa'i ngo bo nyid ni rkyen rnams kyi gzhan nyid kyi rgyu mtshan dang byed rgyu dang rgyu yin te /
de la ltos nas rkyen rnams gzhan du brjod pa'i phyir /
dper na ring po dag yod na de la ltos nas thung ngu zhes brjod pa lta bu yin na /
rkyen rnams gzhan zhes brjod pa'i rgyu mtshan skye mched kyi ngo bo nyid med pa'i phyir rkyen rnams gzhan zhes bya bar mi 'gyur te /
dper na ring po med pas thung ngu zhes bya bar mi 'gyur ba bzhin no zhes dgongs so zhes bya ba ni /
ji ltar rkyen rnams la gzhan gyi dngos po yod pa ma yin pa de ltar slob dpon gyis dgongs so zhes bya ba'i tha tshig go / /
'di ltar chos mngon pa pa dag na re /
skye mched rnams kyi ngo bo nyid cha phra ba 'am rags pa yang med pas /
rkyen rnams la gzhan gyi dngos po nyid med pa gang yin pa de ni bden na /
'on kyang mig la sogs pa mer mer po la sogs pa dag las phyis skye bar 'dod pa gang dag yin pa de dag snying la bzhag ste /
de la ltos nas rkyen rnams gzhan du 'gyur ro zhes zer ba dang /
bye brag pa dag kyang 'di skad ces mig la sogs pa med kyang gzhan nyid ces bya ba'i yon tan dang ldan pas rkyen rnams kyang gzhan nyid du 'gyur ro zhes zer ba'i phyogs snga ma khong nas dbyung ba de gnyis kyi lan du 'dir 'grel pa byed pa nyid kyis /
ci ste dngos po skye bar 'dod pa blo la rnam par bzhag nas rkyen de dag gzhan du gyur pa yin te /
ltos pa'i dbang gis so zhe'am /
gzhan nyid dang ldan pas so zhes snyad 'dogs na zhes bya ba la sogs pa smras so / /
de la ci ste dngos po skye bar 'dod pa blo la rnam par bzhag nas /
rkyen de dag gzhan du gyur pa yin te /
ltos pa'i dbang gis so zhe 'am zhes bya ba ni /
ci ste chos mngon pa pa dag na re /
skye mched rnams kyi ngo bo nyid cha phra ba 'am rags pa yang med pas rkyen rnams la gzhan gyi dngos po gnyis med pa gang yin pa de ni bden na /
'on kyang mig la sogs pa mer mer po la sogs pa dag las phyis skye bar 'dod pa gang dag yin pa de dag snying la bzhag ste de la ltos nas rkyen rnams gzhan du 'gyur ro zhes zer na'o / /
gzhan nyid dang ldan pas so zhes snyad 'dogs na zhes bya ba ni bye brag pa dag kyang 'di skad ces mig la sogs pa med kyang /
gzhan nyid ces bya ba'i yon tan dang ldan pas rkyen rnams kyang gzhan du 'gyur ro zhes snyad 'dogs na'o / /
de la gzhan nyid ces bya ba'i yon tan dang ldan pas zhes bya ba ni bye brag pa'i grub pa'i mtha' las tshig gi don drug 'byung ba las yon tan zhes bya ba'i nang nas gzhan zhes bya ba'i yon tan dang ldan pas so / /
de la bye brag pa'i grub pa'i mtha' las 'byung ba'i tshig gi don drug gang zhe na /
rdzas dang /
yon tan dang /
las dang /
spyi dang /
bye brag dang /
'du ba'o / /
de la rdzas gang zhe na /
rnam pa dgu ste /
sa dang /
chu dang /
me dang /
rlung dang /
nam mkha' dang /
dus dang /
phyogs dang /
bdag dang /
yid do / /
yon tan gang zhe na /
rnam pa nyi shu rtsa bzhi ste /
gzugs dang /
sgra dang /
dri dang /
ro dang /
reg bya dang /
grangs dang /
bong tshod dang /
so so ba dang /
phrad pa dang /
bye ba dang /
gzhan dang gzhan ma yin pa dang /
mig gi blo dang /
rna ba'i blo dang /
sna'i blo dang /
lce'i blo dang /
lus kyi blo dang /
bde ba dang /
sdug bsngal ba dang /
'dod pa dang /
sdang ba dang /
chos dang /
chos ma yin pa dang /
byas pa'i shugs dang /
'bad pa'o / /
las gang zhe na /
rnam pa lnga ste /
'degs pa dang /
'jog pa dang /
bskum pa dang /
brkyang ba dang /
'gro ba'o / /
spyi gang zhe na /
yod pa ste /
spyi chen po dang /
nyi tshe'i spyi'o / /
bye brag gang zhe na /
de las bye brag tu dbye ba'o / /
'du ba gang zhe na /
'di dang 'dir 'du ba'o / /
de ltar bye brag pa'i tshig gi don drug po de dag las /
yon tan nyi shu rtsa bzhi'i nang nas gzhan zhes bya ba de dang ldan pas rkyen rnams kyang gzhan nyid du 'gyur ro zhes snyad 'dogs na'o / /
de ni tha snyad tsam du zad de /
de dag la gzhan gyi ngo bo nyid med pas zhes bya ba ni 'di skad bstan te /
'di ltar skye mched kyi ngo bo nyid rkyen rnams las phyis skye bar 'dod pa snying la gzhag ste /
gal te de la ltos nas rkyen rnams gzhan du 'dod pa dang /
bdag nyid ces bya ba'i yon tan dang ldan pas rkyen rnams gzhan du 'dod na /
de lta na de dag gi gzhan nyid ni ltos pas byas pa yin gyi ngo bo nyid kyis yod pa ma yin pas de ni tha snyad tsam du zad do / /
ngo bo nyid ces bya ba ni gang ci la yang mi ltos pa ste /
dper na me'i tsha ba nyid lta bu yin pas de'i phyir gal te skye mched phyis skye bar 'dod pa rnams dang gzhan nyid ces bya ba'i yon tan la ma ltos par rkyen rnams la gzhan zhes bya ba yod par gyur na ni des na rkyen de dag ngo bo nyid kyis gzhan yin no zhes bya bar gzung du yang rung ba zhig na /
rkyen de dag ngo bo nyid kyis gzhan gyi dngos po nyid med pas des na rkyen rnams la gzhan gyi dngos po yod par gzung du mi rung ngo / /
'di la mngon par zhen par mi bya'o zhes bya ba ni de'i phyir rkyen rnams la gzhan gyi dngos po yod par 'dod pa'i phyogs 'di la mngon par zhen par mi bya'o / /
ci ste 'dir pha rol po na re /
khyod kyis tha snyad du rkyen rnams gzhan nyid du khas blangs pas de'i phyir rkyen rnams gzhan nyid du grub pas gzhan las skye ba yang grub po zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
tha snyad du gzhan nyid yod du zin kyang don dam par de las skye ba med par sngar bstan to zhes bya ba smras so / /
'di skad bstan te /
'di ltar kho bo la kun rdzob tu skye mched rnams dang /
rkyen rnams phan tshun gzhan nyid yod du zin kyang don dam par rkyen de dag las mig la sogs pa skye mched rnams skye ba med par sngar gzhan las skye ba med par sgrub pa'i skabs su bstan zin te /
don dam par nang gi skye mched rnams de dag gi rkyen gzhan dag las skye ba med de /
gzhan yin pa'i phyir dper na bum pa bzhin no / /
yang na don dam par gzhan brjod pa 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bstan pa yin no / /
grangs can dag phyir zlog par byed de /
dngos po'i ngo bo nyid ni rkyen rnams la cha phra ba'i bdag nyid du yod pa kho na yin na de yang phyis gsal bar byed par khas blangs pas /
'bras bu gsal bar ma gyur kyang rkyen rnams gzhan nyid du grub pa'i phyir /
de ni mi gnod do zhe na /
zhes bya ba 'di'i bsdus pa'i don ni sngar dbu ma pas rkyen rnams la mig la sogs pa'i ngo bo nyid cha phra mo yang med pas /
des na gzhan nyid med pa'i phyir /
gzhan las skye ba yang med do / /
zhes smras pa nye bar thos nas /
'dir grangs can dag las /
gsal bar smra ba dag phyir rgol ba nyid du gnas par byed de /
gang dag gi phyogs la ngo bo nyid cha phra ba yang med pa de dag gi phyogs la ni sun dbyung ba 'di rigs kyi /
kho bo ni dngos po'i ngo bo nyid rkyen mer mer po la sogs pa la cha phra ba'i bdag nyid du yod pa kho nar khas len te /
dper na shing n+ya gro d+ha'i sa bon gyi nang na yang rtsa ba dang /
sdong po dang /
yal ga dang /
yal ga phra mo skye ba la sogs pa dang ldan pa yod pa lta bu yin la /
de yang phyis gsal bar byed par kho bos khas blangs pas /
de'i phyir mig la sogs pa 'bras bu re zhig gsal bar ma gyur du zin kyang de dag gi ngo bo nyid cha phra ba'i bdag nyid du snga na yod pa de la ltos nas rkyen rnams la gzhan nyid yod pas de'i phyir kho bo cag gsal bar smra ba rnams la ni gzhan las skye bar rigs pas /
khyed kyis gzhan las skye ba med par bshad pa de mi gnod kyi /
'bras bu med par smra ba gzhan dag la ni gnod do zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
'di ni 'grel pa byed pas gsal bar smra ba dag sun 'byin par byed do / /
'jig rten na grags pa bum pa la sogs pa dag gi bdag nyid cha phra ba bstan par dka' ba'i phyir dang zhes bya ba ni 'di skad bstan te /
khyod ji ltar 'jim pa dang rgyu spun dang rtsi rkyang la sogs pa'i gnas skabs na /
bum pa dang /
snam bu dang sab ma la sogs pa dag gi bdag nyid cha phra ba yod pa ni 'jig rten gyi tha snyad du yang bstan par mi nus na don dam par lta smos kyang ci dgos na /
de'i phyir dngos po'i ngo bo nyid ni rkyen rnams la cha phra ba'i bdag nyid du yang med pa kho na yin no / /
gsal ba'i lan yang btab zin pa'i phyir ro zhes bya ba ni gang gi phyir khyod kyi gsal ba ni lan du ma bkag zin na /
yang ci'i phyir gleng bar byed de /
de'i phyir phyis gsal bar byed par khas blangs pa de yang mi rung ngo / /
grangs can dag las gzhan dag na re zhes bya ba ni nus pa smra ba dang /
ther zug tu gnas par smra ba dag na re 'di skad ces zer ro zhes bya bar sbyar ro / /
gal te 'bras bu'i nus pas stong pa'i rkyen gzhan dag las 'bras bu skye ba med par sgrub na ni grub pa la sgrub po zhes bya ba ni nus pa smra ba dag na re /
gal te dbu ma pa khyed 'bras bu mig la sogs pa'i skye mched dang myu gu'i nus pas stong pa'i rkyen rgyu spun la sogs pa gzhan dag las 'bras bu mig la sogs pa'i skye mched dang /
myu gu skye ba med par sgrub na ni de lta na khyod kyi dam bcas pa de ni grub pa la sgrub pa'i skyon du 'gyur te /
'di ltar 'bras bu mig la sogs pa'i skye mched dang myu gu'i nus pas stong pa'i rkyen rgyu spun la sogs pa gzhan dag las 'bras bu mig la sogs pa'i skye mched dang myu gu skye ba med par ni 'jig rten thams cad la yang grub pa'i phyir ro zhes zer ba yin no / /
'on te skye ba med pa kho na'o zhe na ni /
ther zug tu gnas par smra ba khas blangs pa'i phyir phyogs snga ma la gnod do zhes zer na zhes bya ba ni ther zug tu gnas par smra ba dag na re /
'on te dbu ma pa khyod kyi dngos po rnams skye ba med pa'o zhes zer na ni yod bzhin du skye ba med pa kho na zhes bya ba ni ther zug tu gnas pa yin la /
de yang khyod kyi grub pa'i mtha' la med pas de khyed kyi khas blangs pa'i phyir /
des na khyed kyi lung gi phyogs snga ma la gnod do zhes zer ba yin no / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te zhes bya ba la sogs pa smras te /
'dis ni 'grel pa byed pas lan btab pa ston to / /
rnam pa thams cad du skye ba 'gog pa'i phyir ro zhes bya bas ni 'di skad bstan te /
kho bos don dam par 'bras bu'i nus pas stong pa dag kyang rung /
'bras bu'i nus pas mi stong pa dag kyang rung ste /
rnam pa thams cad du dngos po skye ba 'gog pa'i phyir /
grub pa la sgrub pa'i skyon du mi 'gyur ro zhes bstan to / /
ther zug tu gnas pa yang ma yin te /
dngos po ma skyes pa'i tha snyad du yang yod pa nyid du khas ma blangs pa'i phyir ro zhes bya bas ni 'di skad bstan te /
gal te kho bos dngos po ma skyes pa cung zhig yod par khas blangs na ni des na ther zug tu gnas pa'i skyon du yang 'gyur ba zhig na /
gang gi phyir kho bos dngos po rnams gtso bo dang dus dang gzhan gang las kyang skye ba med par khas blangs pas dngos po ma skyes pa ni kun rdzob kyi tha snyad du yang yod pa nyid ma yin pas /
de'i phyir ma skyes pa la ni ther zug tu gnas pa med pas des na de yang bzang po ma yin no / /
gzhan dag na re zhes bya ba ni bye brag tu smra ba dang /
mdo sde pa dag nyid lung tsam gyis skye ba ma grub pas de'i phyir brda sprod pa'i tham lag gi rjes su zhugs nas rnam pa gzhan gyis skye ba sgrub par byed pa yin no / /
rkyen rnams kho na 'bras bu skyed par byed pa ma yin te zhes bya ba 'di la mig gi rnam par shes pa ni mig gi gnas las skye'o / /
gnas yod du zin kyang yul med na mi skye'o / /
yul yod du zin kyang mun khrod du mi skye'o / /
snang ba yod du zin kyang rtsig pa la sogs pas bsgribs pa'i gzugs la mi skye'o / /
nam mkha' yod du zin kyang lta 'dod pa med na mi skye bas de'i phyir mig gi rnam par shes pa skye ba'i rkyen ni mig dang /
gzugs dang /
snang ba dang /
nam mkha' dang /
yid la byed pa rnams yin mod kyi /
'on kyang rkyen de rnams kho nas 'bras bu mig gi rnam par shes pa skyed par byed pa ma yin no / /
'di ltar rnam par shes pa bskyed pa'i bya ba mig dang /
gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pas de bskyed par 'dod do zhes bya ba 'di la brda sprod pa las ldan pa'i don gyi rkyen rjod par byed de /
dper na bud med 'di gzugs dang ldan pas de'i phyir gzugs can ma zhes bya ba dang 'dra bar rnam par shes pa bskyed pa'i bya ba yang mig dang gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pa yin te /
bya ba rkyen dang ldan pa des 'bras bu mig gi rnam par shes pa de skyed par 'dod do / /
kho bo cag gis de yang yod par smra bar nus te zhes bya ba ni bya ba rkyen dang ldan pa de yang yod par smra bar nus te zhes dam 'cha' ba yin no / /
don dam par rnam par shes pa bskyed pa'i bya ba rang gi 'bras bu skyed par byed pa yin te /
rkyen dang ldan pa'i phyir /
dper na 'bras chan 'tshed pa'i bya ba phru ba dang /
chu dang 'bras thug po che dang /
me dang bud shing gi rkyen rnams kyi rkyen dang ldan pa bzhin no zhes bya ba la /
'dir yang rnam par shes pa bskyed pa'i bya ba zhes bya ba 'di ni chos can yin la /
rang gi 'bras bu skyed par byed pa yin zhes bya ba 'di ni bsgrub par bya ba chos yin /
rkyen dang ldan pa'i phyir zhes bya ba 'di ni sgrub pa'i chos yin /
dper na 'bras chan 'tshed pa'i bya ba phru ba dang chu dang 'bras thug po che dang me dang bud shing gi rkyen rnams kyi rkyen dang ldan pa bzhin no zhes bya ba 'di ni dpe yin par sbyar te /
dper na 'bras chan 'tshed pa'i bya ba phru ba dang /
chu dang /
'bras thug po che dang /
me dang /
bud shing gi rkyen rnams kyi rkyen dang ldan pa'i phyir /
rang gi 'bras bu 'bras can skyed par byed pa bzhin du rnam par shes pa bskyed pa'i bya ba yang mig dang /
gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pa'i phyir don dam par rang gi 'bras bu rnam par shes pa skyed par byed pa yin no / /
des na rjes su dpag pa sngar smras pa rnams rtog ge phyi mas gnod par 'gyur ro zhes zer ro zhes bya ba ni mjug bsdu ba yin te /
ji skad smras pa'i tshad ma des na dbu ma pas rjes su dpag pa sngar smras pa 'di lta ste /
don dam par nang gi skye mched rnams de dag gi rkyen gzhan dag las skye ba med de /
gzhan yin pa'i phyir dper na bum pa bzhin no / /
yang na don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes bya ba gang dag yin pa de dag la kho bo cag gi rtog ge phyi ma 'dis gnod par 'gyur ro zhes zer ba yin no / /
de skad ces zer ba de'i lan du slob dpon nyid kyis 'dir bshad pa /
bya ba rkyen dang ldan ma yin / /
zhes bya ba la sogs pa'o / /
gang gi phyir ji skad smras pa'i dpe'i rtog ge phyi ma de la gnod par 'gyur ba 'bras chan 'tshed pa'i bya ba kho bo cag don dam par khas mi len pas /
pha rol po'i sgrub pa dpe ma tshang ba'i skyon du 'gyur ro zhes bya ba ni dpe sun 'byin pa yin te /
gang gi phyir rtog ge pa dag gis ji skad smras pa'i dpe'i rtog ge phyi mas dbu ma'i rjes su dpag pa sngar smras pa de la gnod par 'gyur ro zhes khyed zer ba 'bras chan 'tshed pa'i bya ba gang yin pa de kho bo cag dbu ma pa don dam par khas mi len pas de'i phyir pha rol po'i sgrub pa dpe ma tshang ba'i skyon du 'gyur ro zhes bya ba smras so / /
yang na /
bya ba rkyen dang ldan ma yin / /
zhes bya ba ni don dam par rnam par shes pa bskyed pa'i bya ba rkyen dang ldan pa ma yin te /
'bras bu yod pa dang med pa skye ba phyis 'gog par 'gyur ba'i phyir ro zhes bya ba ni rnam par shes pa bskyed pa'i bya ba dngos po sun 'byin pa yin no / /
yang na zhes bya ba'i sgra ni rnam pa gzhan du brtag pa'i don te /
bya ba rkyen dang ldan ma yin / /
zhes bya ba tshig le'ur byas pa'i rtsa ba gcig po 'dis sngar ni 'tshed pa'i bya ba zhes bya ba dpe sun phyung ngo / /
da ni /
bya ba rkyen dang ldan ma yin / /
zhes bya ba'i tshig le'ur byas pa'i rtsa ba gcig po 'dis rnam par shes pa bskyed pa'i bya ba zhes bya ba dngos po sun 'byin par byed do / /
de'i phyir /
don dam par rnam par shes pa bskyed pa'i bya ba rkyen dang ldan pa ma yin te zhes bya ba smras so / /
ji lta zhe na /
de'i phyir 'bras bu yod pa dang med pa skye ba phyis 'gog par 'gyur ba'i phyir ro zhes bya ba smras so / /
'di skad bstan te /
'di ltar bya ba yod pa nyid du 'bras bu rnam par shes pa zhes bya ba skye bas bsgrub par bya ba yin na 'bras bu rnam par shes pa de yod pa 'am med pa zhig bya ba rkyen dang ldan pas skyed par byed grang na de yang /
med dam yod pa'i don la yang / /
rkyen ni rung ba ma yin te / /
med na gang gi rkyen zhes bya / /
yod na rkyen gyis ci zhig bya / /
zhes phyis 'gog par 'gyur ba'i phyir te /
'bras bu rnam par shes pa yod na ni /
bya bas yang bskyed mi dgos la /
'bras bu rnam par shes pa med pa nam mkha'i me tog lta bu yin na ni gzhi med pa'i phyir bya ba nyid kyang med pas bya ba rnam par shes pa skyed pa'i rkyen ma yin no / /
don dam par de skad brjod na ni bya ba ma skyes pa'i phyir gtan tshigs kyi don ma grub pa nyid do zhes bya bas ni 'di skad bstan te /
gal te don dam par rnam par shes pa bskyed pa'i bya ba mig dang /
gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pa'i phyir /
rang gi 'bras bu skyed par byed pa yin no zhes de skad brjod na ni de lta na bya ba ma skyes pa'i phyir /
khyod kyi gtan tshigs kyi don ma grub pa nyid do / /
'di ltar don dam par rnam par shes pa nyid ma skyes pa'i phyir bya ba'i gzhi med pas bya ba yang ma skyes pa'i phyir te /
dper na bdag ni khyab bdag yin te thams cad du bde ba'i phyir ro zhes zer ba de'i bdag ma grub pas /
gzhi med pa'i khyab bdag kyang med pas thams cad du bde ba'i phyir zhes bya ba'i gtan tshigs kyi don ma grub pa nyid yin pa bzhin du /
'dir yang don dam par rnam par shes pa med pa'i phyir /
gzhi ma grub pas bya ba yang med pa'i phyir /
bya ba rkyen dang ldan pas rang gi 'bras bu bskyed de zhes bya ba gtan tshigs kyi don ma grub pa nyid yin no / /
spyir de skad brjod na yang 'gal ba'i don de nyid de /
rnam par shes pa'i bdag nyid bskyed pa'i bya ba rkyen dang ldan pa nyid ni kun rdzob kyi shes pa'i yul yin te /
med na mi 'byung ba'i phyir ro zhes bya bas ni 'di skad bstan te /
gal te pha rol po 'di skad ces dbu ma pa ni rnam par shes pa bskyed pa'i bya ba rkyen dang ldan pa kun rdzob tu khas len la /
kho bo cag ni don dam par khas len pas de'i phyir gnyi ga la gtan tshigs kyi don grub par 'gyur bas /
de'i phyir don dam par rnam par shes pa bskyed pa'i bya ba mig dang /
gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pa'i phyir rang gi 'bras bu skyed par byed pa yin no zhes spyir de skad brjod na yang de lta na khyod kyi gtan tshigs kyi don rkyen dang ldan pa'i phyir zhes bya ba de 'gal ba'i don nyid yin te /
'di ltar khyed kho bo cag dbu ma pa la grags pa'i gtan tshigs kun rdzob par 'dod pas des na rnam par shes pa'i bdag nyid bskyed pa'i bya ba rkyen dang ldan pa nyid ni kun rdzob kyi shes pa'i gzung ba'i yul yin te /
des don dam par rnam par shes pa bskyed pa'i bya ba rkyen dang ldan pas rang gi 'bras bu bskyed par sgrub pa ni 'gal ba'i don nyid yin no / /
ci'i phyir zhe na /
med na mi 'byung ba'i phyir te /
'di ltar rnam par shes pa'i bdag nyid bskyed pa'i bya ba rkyen dang ldan pa nyid ces bya ba dang /
kun rdzob kyi shes pa'i yul yin te zhes bya ba de gnyis ni med na mi 'byung ba'i mtshan nyid kyis 'brel ba'i phyir te /
rnam par shes pa'i bdag nyid bskyed pa'i bya ba rkyen dang ldan pa nyid ces bya ba med na yang kun rdzob kyi shes pa'i yul yin te zhes bya ba mi 'byung la /
kun rdzob kyi shes pa'i yul yin te zhes bya ba med na yang rnam par shes pa'i bdag nyid bskyed pa'i bya ba rkyen dang ldan pa nyid ces bya ba mi 'byung ste /
dper na me med na yang du ba mi 'byung la /
du ba med na yang me mi 'byung ba'i mtshan nyid lta bus 'brel pa yin pas /
'dir yang rnam par shes pa'i bdag nyid bskyed pa'i bya ba rkyen dang ldan pa nyid ni kun rdzob kyi shes pa'i yul nyid du sgrub pa yin gyi /
don dam pa'i shes pa'i yul nyid du sgrub pa ma yin pas des na khyod don dam par rnam par shes pa bskyed pa'i bya ba rkyen dang ldan pa'i phyir rang gi 'bras bu skyed par byed pa yin no zhes zer ba'i 'dod pa nyams pa'i phyir /
'gal ba'i don nyid yin no / /
'di la gzhan ni gzhan gyi dngos po rnams bdag dang gzhan la sogs pa las skye'o zhes bya ba 'dis kho bo cag la ci bya ste /
'di ltar mig la sogs pa ni mig gi rnam par shes pa bskyed pa'i rkyen yin te /
dper na phru ba la sogs pa 'tshed pa'i bya ba yin pa bzhin no zhes dngos po skye bar bstan pa de dgag pa'i phyir /
bya ba rkyen dang ldan ma yin / /
zhes bya ba 'di gsungs te /
rnam par shes pa skyes pa dang /
ma skyes pa dang /
skye ba'i tshe la rnam par shes pa bskyed pa'i bya ba mi 'thad pa'i phyir ro zhes rnam par bshad pa byed do zhes bya ba ni /
bya ba rkyen dang ldan ma yin / /
zhes bya ba tshig le'ur byas pa'i rtsa ba dang po 'di rnam par bshad pa'i skabs 'di la 'grel pa byed pa slob dpon bud+d+ha pA li ta ni 'di skad du rnam par bshad pa byed do zhes bstan pa yin no / /
de la 'di la zhes bya ba ni /
bya ba rkyen dang ldan ma yin / /
zhes bya ba tshig le'ur byas pa'i rtsa ba dang po 'di rnam par bshad pa'i skabs 'di la'o / /
gzhan ni zhes bya ba'i sgra ni bstan bcos 'di'i 'grel pa byed pa phal las gzhan pa ste /
gnas brtan bud+d+ha pA li ta dang sbyar ro / /
gnas brtan bud+d+ha pA li ta tshig le'ur byas pa'i rtsa ba dang po 'di'i rnam par bshad pa byed 'dod pas dang por phyogs snga ma smras pa ni 'di yin te /
gzhan gyi dngos po rnams bdag dang gzhan la sogs pa las skye'o zhes bya ba 'dis kho bo cag la ci bya ste /
'di ltar mig la sogs pa ni mig gi rnam par shes pa skyed pa'i rkyen yin te /
dper na phru ba la sogs pa 'tshed pa'i bya ba yin pa bzhin no zhes dngos po skye bar bstan par bya ba zhes bya'o / /
de la gzhan gyis zhes bya ba ni skye bar smra ba gzhan gyis gnas brtan bud+d+ha pA li ta la dngos po skye bar bstan pa'i phyogs snga ma smras pa zhes bya bar sbyar ro / /
dngos po rnams bdag dang gzhan la sogs pa las skye'o / /
bya ba 'dis kho bo cag la ci bya ste zhes bya ba ni skye bar smra ba dag gnas brtan bud+d+ha pA li tas 'di skad ces zer ba yin te /
skye bar smra ba gzhan dag gis phyi dang nang gi skye mched kyi dngos po rnams bdag dang gzhan dang gnyis dang rgyu med pa las skye'o zhes bya ba'i dpyad pa 'dis kho bo cag la ci bya ste /
dgos pa med do zhes bya ba'i tha tshig go / /
kho bo cag ni 'di ltar 'dod de /
'di ltar mig la sogs pa ni mig gi rnam par shes pa skyed pa'i rkyen yin te zhes bya ba ni /
rkyen mig dang /
gzugs dang /
snang ba dang /
nam mkha' dang /
yid la byed pa rnams ni 'bras bu mig gi rnam par shes pa bskyed pa'i bya ba'i rkyen yin par 'dod do /
de yang ji lta bu zhe na /
dper na phru ba sogs pa 'tshed pa'i bya ba yin pa bzhin no zhes bya ba ni /
dper na phru ba dang chu dang 'bras thug po che dang me dang bud shing dag ni 'bras chan 'tshed pa'i bya ba'i rkyen yin pa de bzhin du /
mig la sogs pa'i rkyen rnams kyang don dam par mig gi rnam par shes pa bskyed par bya ba'i rkyen yin no / /
dngos po skye bar bstan pa zhes bya ba ni skye bar smra ba gzhan gyis de ltar dngos po skye bar bstan cing sgrub pa'o / /
de dgag pa'i phyir /
bya ba rkyen dang ldan ma yin / /
zhes bya ba 'di gsungs te /
rnam par shes pa skyes pa dang /
ma skyes pa dang /
skye ba'i tshe la rnam par shes pa bskyed pa'i bya ba mi 'thad pa'i phyir ro zhes rnam par bshad par byed do zhes bya ba ni gnas brtan bud+d+ha pA li ta nyid kyi phyogs phyi ma yin te /
de la de dgag pa'i phyir zhes bya ba ni skye bar smra ba gzhan gyis dngos po skye bar bstan pa'i phyogs snga ma de dgag pa'i phyir ro / /
bya ba rkyen dang ldan ma yin / /
zhes bya ba 'di gsungs te /
zhes bya ba ni slob dpon gyis gsungs te zhes bya bar sbyar ro / /
rnam par shes pa skyes pa dang /
ma skyes pa dang /
skye ba'i tshe la rnam par shes pa bskyed pa'i bya ba mi 'thad pa'i phyir ro zhes bya bas ni 'di skad bstan te /
rnam par shes pa skyes pa la ni bya ba med de 'bras bu skyes zin pa'i phyir ro / /
rnam par shes pa ma skyes pa la yang bya ba med de rkyen med pa'i phyir ro / /
skye ba'i tshe zhes bya ba ni skye ba la mngon par phyogs pa ste /
de la yang bya ba med de ma skyes pa'i phyir ro / /
de ni rigs pa ma yin te /
phyogs snga ma dang phyi ma dang gnyis dam bcas pa tsam du zad pa'i phyir ro zhes bya ba ni 'grel pa byed pa nyid kyis /
gnas brtan bud+d+ha pA li tas rnam par bshad pa de rigs pa ma yin par sgrub pa'i tshig yin no / /
de la de ni rigs pa ma yin te zhes bya ba ni /
gnas brtan bud+d+ha pA li tas rnam par bshad pa de ni rigs pa ma yin no zhes dam bcas pa yin no / /
ci'i phyir rigs pa ma yin zhe na phyogs snga ma dang phyi ma gnyis dam bcas pa tsam du zad pa'i phyir ro / /
'di skad bstan te /
skye bar smra ba gzhan gyis dngos po rnams bdag dang gzhan la sogs pa las skye'o zhes bya ba 'dis kho bo cag la ci bya ste /
'di ltar mig la sogs pa'i rkyen rnams ni mig gi rnam par shes pa skyed pa yin te /
dper na phru ba la sogs pa ni 'tshed pa'i bya ba yin pa bzhin no zhes dngos po skye bar bstan pa'i phyogs snga ma de dang /
gnas brtan bud+d+ha pA li ta nyid kyis de dgag pa'i phyir /
rnam par shes pa skyes pa dang ma skyes pa dang skye ba'i tshe la rnam par shes pa bskyed pa'i bya ba mi 'thad pa'i phyir ro zhes rnam par bshad pa'i phyogs phyi ma de gnyis ga yang dam bcas pa'i tshig tsam du zad de 'thad pa'i rigs pa gzhan med pas /
gzhan gyi phyogs kyang sun mi phyin la /
rang gi phyogs kyang gzhung mi tshugs pa'i phyir ro / /
'dir sun phyung ba'i don sgro btags nas smras pa zhes bya ba ni /
skye bar smra ba dag gi yang skabs 'dir smras pa ste /
sun phyung ba'i don sgro btags nas zhes bya ba ni sngar skye bar smra ba gzhan dag na re /
rkyen rnams kho nas 'bras bu skyed par byed pa ma yin te /
'di ltar rnam par shes pa bskyed pa'i bya ba mig dang /
gzugs dang /
snang ba dang /
nam mkha' dang /
yid la byed pa'i rkyen rnams kyi rkyen dang ldan pas de skyed par 'dod do / /
kho bo cag gis de yod par smra bar nus te /
don dam par rnam par shes pa bskyed pa'i bya ba rang gi 'bras bu skyed par byed pa yin te /
rkyen dang ldan pa'i phyir dper na 'bras chan 'tshed pa'i bya ba phru ba dang chu dang /
'bras thug po che dang me dang bud shing gi rkyen rnams kyi rkyen dang ldan pa bzhin no / /
des na rjes su dpag pa sngar smras pa rnams la rtog ge phyi mas gnod par 'gyur ro zhes zer ba'i sgrub pa gang yin pa de dbu ma pas sun phyung ba'i don rang gi yid la bzhag nas /
kho bos sgrub pa smras pa gang yin pa de khyod kyis sun phyung ba ni bden te khas len to zhes sgro btags nas so / /
de ltar sun phyung ba'i don sgro btags nas 'dir rnam pa gzhan gyis skye ba sgrub par byed de /
de'i phyir gal te bya ba ma skyes pa'i phyir bya ba rkyen dang ldan pa med pas dpe med du zin kyang /
re zhig bya ba ni yod pas de'i phyir ji ltar rjes su 'gro ba yod pa de ltar rjes su dpag pa smra bar bya ste zhes bya ba smras so / /
'di skad bstan te /
gal te 'bras chan 'tshed pa'i bya ba don dam par ma skyes pa'i phyir /
'bras chan 'tshed pa'i bya ba phru ba dang chu dang 'bras thug po che dang /
me dang bud shing gi rkyen rnams kyi rkyen dang ldan pa med pas kho bo'i dpe med du zin kyang /
re zhig 'tshed pa'i bya ba yod pas de la rkyen dang ldan pas ci zhig bya ste /
rkyen dang mi ldan yang bya ba yod pa des rang gi 'bras bu skyed par byed de /
dper na bud med gzugs dang ldan pa ma yin du zin kyang /
bud med kyi dngos po nyid yod pas rang gi bya ba byed pa de bzhin du bya ba rkyen dang ldan pa ma yin du zin kyang bya ba nyid yod pas des rang gi 'bras bu skyed par byed de /
de'i phyir ji ltar rjes su dpag pa gtan tshigs dang dpe rjes su 'gro ba yod pa de ltar rjes su dpag pa smra bar bya ste zhes zer ba yin no / /
rnam par shes pa bskyed pa'i bya ba ni rang gi 'bras bu skyed par byed pa yin te /
bya ba yin pa'i phyir /
dper na 'bras chan 'tshed pa'i bya ba bzhin no zhes bya ba la /
'dir yang /
rnam par shes pa bskyed pa'i bya ba ni zhes bya ba 'di ni chos can yin la /
rang gi 'bras bu skyed par byed pa yin te zhes bya ba 'di ni bsgrub par bya ba chos yin zhes bya ba yin pa'i phyir zhes bya ba 'di ni sgrub pa'i chos yin /
dper na 'bras chan 'tshed pa'i bya ba bzhin no zhes bya ba 'di ni dpe yin par sbyar te /
'di la gang bya ba nyid yod pa de la rang gi 'bras bu skyed par byed pa nyid yod de /
dper na 'bras chan 'tshed pa'i bya ba la bya ba nyid yod pa'i phyir /
de yang rang gis 'bras chan tshos par byed pa nyid bzhin du rnam par shes pa bskyed pa'i bya ba la yang bya ba nyid yod pa'i phyir /
de yang rang gi 'bras bu rnam par shes pa skyed par byed do zhes zer ro / /
de skad ces zer ba de'i lan du /
slob dpon nyid kyis 'dir bshad pa / /
rkyen dang mi ldan bya ba med / /
ces bya ba gsungs te /
rkyen dang ldan pa nyid kyis khyad par can du ma byas pa'i bya ba 'ba' zhig kyang med de /
snga ma bzhin pas smras ma thag pa'i skyon de nyid du 'gyur ro zhes bya bas ni 'di skad bstan te /
skye bar smra ba dag gis sgrub pa de 'dir tshig le'ur byas pa'i rtsa ba gnyis pa 'dis sun 'byin par byed do / /
'di la rkyen rnams kyis bya bas de'i phyir bya ba zhes bya ba yin na phru ba la sogs pa'i rkyen rnams med cing rgyu med na ji ltar 'tshed pa'i bya bar 'gyur /
de bas na rkyen dang ldan pa nyid kyis khyad par can du ma byas pa'i bya ba 'ba' zhig kyang med do / /
ci'i phyir zhe na /
snga ma bzhin pas smras ma thag pa'i skyon de nyid du 'gyur ba'i phyir te /
sgrub pa snga ma dag gis 'bras chan 'tshed pa'i bya ba kho bo cag don dam par khas mi len pas pha rol po'i sgrub pa dpe ma tshang ba'i skyon du 'gyur ro zhes sngar ji skad smras pa'i skyon de nyid du 'gyur ba'i phyir ro // //
bam po bco brgyad pa /
gzhan dag ni tshigs su bcad pa'i don gzhan du smras te zhes bya ba ni / /
bya ba rkyen dang ldan ma yin / /
rkyen dang mi ldan bya ba med / /
ces bya ba'i tshig le'ur byas pa'i tshigs su bcad pa de gnyis kyi don bshad pa de la /
'grel pa byed pa slob dpon gu Na ma ti ni 'di skad ces gzhan du smra ste zhes bya bar sbyar ro / /
gang gi phyogs la bskyed pa'i bya ba rnam par shes pa'i bdag nyid du gyur pa yin pa de'i phyir / /
bya ba rkyen dang ldan ma yin / /
zhes bya ba 'di gsungs te zhes bya ba ni 'di la slob dpon gu Na ma tis 'di skad du rnam par bshad pa byed de /
skye bar smras pa gang gi phyogs la rnam par shes pa skyed pa'i bya ba gang yin pa de'i rnam par shes pa'i bdag nyid du gyur pa yin te /
bskyed pa'i bya ba rnam par shes pa'i bdag nyid du gyur pa de mig dang gzugs dang snang ba dang nam mkha' dang yid la byed pa'i rkyen rnams kyi rkyen dang ldan pa na skye bar 'gyur bas de'i phyir dngos po skye ba yod do zhes gang gis khas blangs pa de'i phyogs dgag pa'i phyir /
slob dpon gyis /
bya ba rkyen dang ldan ma yin / /
zhes bya ba 'di gsungs so / /
ci'i phyir bya ba rkyen dang ldan pa ma yin zhe na /
de'i phyir rnam par shes pa bskyed pa'i bya ba ni rnam par shes pa bzhin du med pa'i phyir /
med pa la ldan pa'i don gyi rkyen kyang mi rigs pa'i phyir ro zhes bya ba smras so / /
'di skad bstan te /
gang gi phyogs la rnam par shes pa bskyed pa'i bya ba rnam par shes pa'i bdag nyid du gyur pa yin pa de'i phyogs la ni rnam par shes pa bskyed pa'i bya ba nyid rnam par shes pa yin pas /
ji srid du rnam par shes pa ma skyes shing med pa de srid du rnam par shes pa bskyed pa'i bya ba yang ma skyes shing med pa'i phyir /
bya ba med pa la ldan pa'i don gyi rkyen kyang mi rigs pa'i phyir bya ba rkyen dang ldan pa ma yin no / /
gal te bya ba yod na ni ldan pa'i don gyi rkyen kyang rung ste /
dper na lha sbyin yod na nor dang ldan no zhes brjod pa lta bu yin na /
bya ba med pas ldan pa'i don gyi rkyen kyang mi rigs pas rkyen dang ldan pa'i phyir zhes bya ba gtan tshigs kyi don de ma grub ste /
de ni re zhig rtsa ba dang po'i bshad pa yin no / /
gang gi phyogs la bdag nyid du gyur pa ma yin pa ngo bo nyid kyis grub pa de'i phyir na /
rkyen dang mi ldan bya ba med / /
ces bya ba gsungs te zhes bya ba ni /
'di la slob dpon gu Na ma ti ni 'di skad du rnam par bshad pa byed de /
skye bar smra ba gang gi phyogs la rnam par shes pa bskyed pa'i bya ba gang yin pa de rnam par shes pa'i bdag nyid du gyur pa ma yin te /
bskyed pa'i bya ba rnam par shes pa las gzhan du gyur pa ngo bo nyid kyis grub pa rkyen dang mi ldan pa des rnam par shes pa skyed par byed pas de'i phyir dngos po skye ba yod do zhes gang gis khas blangs pa de'i phyogs dgag pa'i phyir ni /
slob dpon gyis /
rkyen dang mi ldan bya ba med / /
ces bya ba 'di gsungs so / /
ci'i phyir rkyen dang mi ldan pa'i bya ba med ce na /
de'i phyir rkyen dang mi ldan pas rang nyid med pa'i phyir ro zhes bya ba smras so / /
'di skad bstan te /
gang gi phyogs la rnam par shes pa bskyed pa'i bya ba rnam par shes pa'i bdag nyid du gyur pa ma yin pa ngo bo nyid kyis grub pa rkyen dang ldan pa de'i phyogs la ni rnam par shes pa bskyed pa'i bya ba rkyen dang mi ldan pas rang nyid med pa'i phyir /
rkyen dang mi ldan pa'i bya ba med de 'di la bya ba'i bdag nyid ni rkyen rnams kyis bya bar 'gyur bas des na bya ba'i bdag nyid rkyen dang ldan pa zhes bya ba yin na / /
gang rkyen dang mi ldan pa de ni rang nyid med pa'i phyir rkyen dang mi ldan pa'i bya ba med do / /
'di ltar khyod nyid kyis bya ba 'di'i yod pa nyid bcal te bya ba rkyen dang mi ldan par khas blangs pa'i phyir ro / /
kha cig na re zhes bya ba ni 'grel pa byed pa nyid kyis slob dpon gu Na ma ti'i rnam par bshad pa de sun 'byin par byed pa yin no / /
slob dpon gu Na ma tis rnam par shes pa bskyed pa'i bya ba ni rnam par shes pa bzhin du med pa'i phyir zhes rnam par bshad pa de ni mi rigs te /
ci'i phyir zhe na /
'di ltar rkyen rnams gcig la gcig phan 'dogs pas de ma thag pa'i skad cig la 'bras bu skyed nus pa'i bya ba bdag nyid thob pa'i skad cig gis dngos po skye bar 'dod pa skyed pa tha snyad du ma btang bas med pa nyid ma yin la zhes bya ba smras te /
ci'i phyir rnam par shes pa bskyed pa'i bya ba rnam par shes pa bzhin du med pa'i phyir zhes rnam par bshad pa de mi rung zhe na /
dbu ma pas rnam par shes pa bskyed pa'i bya bas dngos po skyed par 'dod pas skyed par 'dod pa kun rdzob tu khas blangs shing ma btang bas med pa nyid ma yin la /
slob dpon gu Na ma tis bya ba de kun rdzob tu yod pa don dam par med do zhes bye brag tu ma phye bar spyir med do zhes rnam par bshad pa'i phyir mi rung ngo / /
'di skad bstan te / /
'di ltar slob dpon gu Na ma tis don dam par bya ba bskyed par bya ba ma yin no zhes ma smras par /
'di ltar bye brag med pa kho nar bya ba 'gog par byed pa'i phyir mi rung ngo / /
'o na ji lta bu zhe na /
kun rdzob kyi tha snyad du ni rkyen tshogs pa'i bya ba bdag nyid thob pa'i skad cig gis dngos po skye bar 'dod pa skyed pa med pa nyid ma yin te de'i phyir rkyen rnams gcig la gcig phan 'dogs pas de ma thag pa'i skad cig la 'bras bu bskyed nus pa'i bya ba bdag nyid thob pa'i skad cig gis dngos po skyed par 'dod pa skyed pa tha snyad du ma btang bas med pa nyid ma yin la zhes bya ba smras te /
gang gi tshe rkyen mig dang gzugs dang snang ba dang nam mkha' dang yid la byed pa la sogs pa yul dang yul can gyi dngos po rnam par gnas par gyur pa de'i tshe na mig gis gzugs mthong bas mig gis gzugs la phan 'dogs par byed la /
gzugs kyang mig gi mdun na 'dug pas gzugs kyang mig la phan 'dogs par byed do / /
de bzhin du snang ba yang mig dang gzugs la sogs pa la phan 'dogs par byed la /
nam mkha' yang de dag la phan 'dogs par byed cing yid la byed pa yang de dag la phan 'dogs par byed pas /
de ltar phan 'dogs pa de'i de ma thag pa'i skad cig la 'bras bu bskyed nus pa gang yin pa de ni bya ba bdag nyid thob pa'i skad cig yin no / /
bya ba des rnam par shes pa'i dngos po skye bar 'dod pa gang gi tshe skyed pa de kun rdzob kyi tha snyad du khas blangs shing ma btang bas /
de'i phyir bya ba de kun rdzob kyi tha snyad du med pa nyid ma yin pa la ci'i phyir rnam par shes pa bskyed pa'i bya ba rnam par shes pa bzhin du med pa'i phyir zhes rnam par bshad pa byed de de ni mi rung ngo / /
slob dpon gu Na ma tis med pa la ldan pa'i don gyi rkyen kyang mi rigs pa'i phyir ro zhes rnam par bshad pa de yang mi rigs te /
ci'i phyir zhe na 'di ltar ldan pa'i don gyi rkyen kyang mi rigs pa ma yin pa dang zhes bya ba smras te /
kun rdzob tu 'tshed pa'i bya ba dang bskyed pa'i bya ba yod pa nyid yin na /
de la ldan pa'i don gyi rkyen kyang mi rigs pa ma yin te /
dper na kun rdzob tu bud med yod na de gzugs dang ldan pa la gzugs can ma zhes brjod du rung ba dang /
lha sbyin yod na de nor dang ldan pa la nor can zhes brjod du rung ba bzhin du kun rdzob tu bya ba yod pa la yang rkyen dang ldan pa'i don gyi rkyen kyang mi rigs pa ma yin te /
de ni re zhig gnas brtan gu Na ma ti'i rnam par bshad pa'i phyogs dang po shos sun dbyung ba yin no / /
da ni slob dpon gu Na ma ti'i rnam par bshad pa'i phyogs gnyis pa las gzhan gyi rnam par shes pa bskyed pa'i bya ba rnam par shes pa'i bdag nyid du gyur pa ma yin pa ngo bo nyid kyis grub pa rkyen dang mi ldan pas rang gi 'bras bu skyed par byed do zhes gang smras pa de dang slob dpon gu Na ma tis rkyen dang mi ldan pas rang nyid med pa'i phyir ro zhes rnam par bshad pa de yang mi rigs te /
ci'i phyir zhe na /
'di ltar dam bcas pa tsam gyis gzhan gyi phyogs dam bcas pa tsam sun 'byin par byed pas zhes bya ba smras te /
phyogs snga ma dang phyi ma gnyis ka yang gtan tshigs dang dpe brjod pa med pa'i phyir gnyi ga yang dam bcas pa'i tshig tsam du zad pas tshig tsam gyis 'dir ni 'dod pa'i don mi 'grub pa'i phyir ro / /
de ni de na mo ma yin no zhes bya ba ni dam bcas pa tsam gyis gzhan sun mi phyin to zhes bya ba'i tha tshig go / /
skye bar smra ba gzhan dag gzhan gyis phyir zlog par byed de zhes bya ba ni skye bar smra ba gzhan dag bya ba rkyen dang ldan pa yang ma yin pas des kyang dngos po bskyed par ma grub la /
rkyen dang mi ldan pa'i bya ba yang med pas des kyang dngos po skyed par ma grub pa dang /
'dir rkyen gyi dngos po bskyed par sgrub pa yin no / /
de la skye bar smra ba gzhan dag ces bya ba ni gang dag la skye bar smra ba'i grub pa'i mtha' yod pa de dag ni skye bar smra ba gzhan dag go / /
yang na gang dag skye bar smra zhing sgrub par byed pa de dag ni skye bar smra ba gzhan dag ces bya'o / /
gzhan gyis phyir zlog par byed de zhes bya ba ni rnam pa gzhan gyis skye ba sgrub par byed cing phyir rgol ba nyid du gnas par byed de zhes bya ba'i tha tshig go / /
de'i phyir mig la sogs pa ni mig gi rnam par shes pa skyed par byed pa kho na yin te /
bya ba dang ldan pa'i phyir /
dper na sa bon dang sa dang chu dang me dang rlung la sogs pa myu gu skyed par byed pa bzhin no zhes zer te /
'dir yang mig la sogs pa ni zhes bya ba 'di ni chos can yin te /
mig dang /
gzugs dang /
snang ba dang /
nam mkha' dang yid la byed pa la sogs pa rkyen rnams so / /
mig gi rnam par shes pa skyed par byed pa kho na yin te zhes bya ba 'di ni bsgrub par bya ba chos yin /
bya ba dang ldan pa'i phyir zhes bya ba 'di ni sgrub pa'i chos yin /
dper na sa bon dang sa dang chu dang me dang rlung la sogs pa myu gu skyed par byed pa bzhin no zhes bya ba 'di ni dpe yin par sbyar te /
gang bya ba dang ldan pa de rang gi 'bras bu skyed par byed pa yin te /
dper na sa bon dang sa dang chu dang me dang rlung la sogs pa rkyen gang dag bya ba dang ldan pa de dag rang gi 'bras bu myu gu skyed par byed pa nyid yin par 'dod kyi /
rkyen gang dag bya ba dang mi ldan pa de dag myu gu skyed par byed pa nyid yin par mi 'dod pa de bzhin du /
mig dang /
gzugs dang /
snang ba dang /
nam mkha' dang /
yid la byed pa la sogs pa rkyen gang dag bya ba dang ldan pa de dag kyang rang gi 'bras bu mig gi rnam par shes pa skyed par byed pa kho na yin no / /
des na rjes su dpag pa sngar smras pa rnams la rtog ge phyi mas gnod par 'gyur ro zhes zer ro / /
zhes bya ba ni mjug bsdu ba yin te /
kho bo cag gi sbyor ba'i tshig des na khyed dbu ma pas skye ba med par sgrub pa'i rjes su dpag pa sngar smras pa rnams la kho bo cag gi rtog ge phyi mas gnod par 'gyur te /
de dag la 'gal ba 'khrul pa med pa'i gnod par 'gyur ro zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
bya dang mi ldan rkyen ma yin / /
zhes bya ba la sogs pa ste /
de la 'dir bshad pa bya ba ni sgrub pa 'di la 'grel pa byed pas /
slob dpon gyis gsungs pa'i tshig le'ur byas pa'i rtsa ba gsum po 'dis pha rol po'i dpe med par ston te /
'di la don dam par skye ba bkag pa kho na'i phyir bya ba med pas sa bon la sogs pa rkyen rnams de dang ldan pa ma yin la zhes bya bas ni 'di skad bstan te /
mig la sogs pa'i rkyen gang dag yin pa de dag ni mig gi rnam par shes pa skyed par byed pa'i rkyen ma yin no / /
ci'i phyir zhe na /
'di ltar de dag bya ba dang mi ldan pa'i phyir ro / /
ji ltar zhe na /
de'i phyir smras pa /
dbu ma'i bstan bcos la 'di la don dam par rnam pa thams cad du skye ba bkag pa kho na'i phyir des na bya ba med do / /
bya ba med pas sa bon la sogs pa rkyen rnams bya ba de dang ldan pa ma yin no / /
de zhes bya ba'i sgra ni bya ba dang sbyar te /
des na sa bon la sogs pa rkyen rnams bya ba de dang ldan pa ma yin no / /
bya ba dang mi ldan pa rnams ni rkyen du mi rung bas zhes bya ba ni sa bon la sogs pa rkyen bya ba dang mi ldan pa rnams ni myu gu skyed pa'i rkyen du mi rung zhing mi rigs pas so / /
de dag gi rkyen nyid du ma grub pa'i phyir /
dpe ma tshang bas zhes bya ba ni de ltar bya ba dang mi ldan pa'i sa bon la sogs pa rkyen de dag myu gu'i rkyen nyid du ma grub pa'i phyir /
sa bon la sogs pa la bya ba dang ldan pa nyid med pas dpe sgrub pa'i chos dang mi ldan pa nyid kyi skyon chags pa yin no zhes bya ba'i tha tshig go / /
des na rtog ge phyi mas gnod par 'gyur ro zhes bya ba ni /
gang gi phyir de ltar khyod kyi sgrub pa ma tshang ba des kho bo la gnod par mi 'gyur ro zhes mjug bsdu ba yin no / /
'dir smras pa zhes bya ba ni de ltar dpe sgrub pa'i chos dang ldan par bstan pas lan btab pas 'gal ba 'khrul pa med pa'i gnod pa yod pa 'di la /
skye bar smra ba dag dpe sgrub par byed pa yin no / /
de ltar gang yang rung ba la ma grub pa dang the tshom za ba'i tshig ni yang sgrub pa la ltos pa'i phyir ro zhes bya ba'i mtshan nyid yod pas de'i phyir /
'bru la sogs pa la don dam par bya ba dang ldan pa nyid yod pa kho na yin te / /
kun rdzob tu de ltar khas blangs pa'i phyir /
gang kun rdzob tu ji ltar khas len pa de ni don dam par yang de bzhin te /
dper na ri bong gi rwa med pa bzhin no zhes zer te /
'dir yang 'bru la sogs pa la zhes bya ba 'di ni chos can yin la /
don dam par bya ba dang ldan pa nyid yod pa kho na yin te zhes bya ba 'di ni bsgrub par bya ba chos yin /
kun rdzob tu de ltar khas blangs pa'i phyir zhes bya ba 'di ni sgrub pa'i chos yin /
gang kun rdzob tu ji ltar khas len pa de ni don dam par yang de bzhin te zhes bya ba 'di ni nye bar sbyar ba'i sbyor ba yin /
dper na ri bong gi rwa med pa bzhin no zhes bya ba 'di ni dpe yin par sbyar te /
dper na khyed dbu ma pa yang ri bong gi rwa med pa ni kun rdzob tu yang med par khas len la /
don dam par yang med par khas len pa de bzhin du khyed dbu ma pa 'bru la sogs pa la kun rdzob tu bya ba dang ldan pa nyid yod par khas len pas /
gang kun rdzob tu ji ltar khas len pa de ni don dam par yang de bzhin pas 'bru la sogs pa la don dam par bya ba dang ldan pa nyid yod pa kho na yin no / /
khyed kyang kun rdzob tu 'bru la sogs pa la bya ba dang ldan pa nyid khas len pa de'i phyir dpe grub pas 'dod pa grub po zhes bya bas ni 'di skad bstan te /
ci ltar 'bru la sogs pa la kun rdzob tu bya ba dang ldan pa nyid yod pa de bzhin du don dam par yang yod pas des na 'bru la sogs pa bya ba dang ldan pa'i dpe grub pas /
mig la sogs pa la yang don dam par mig gi rnam par shes pa la sogs pa bskyed pa'i bya ba dang ldan par 'gyur ro zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
bya ldan yod dam 'on te na / /
zhes bya ba la sogs pa ste /
de la 'dir bshad pa zhes bya ba ni 'bru la sogs pa bya ba dang ldan pa nyid du sgrub pa 'di la slob dpon gyis gsungs pa'i tshig le'ur byas pa'i rtsa ba tha ma shos 'dis sun 'byin par byed do zhes bya ba'i tha tshig go / /
bya ldan yod dam 'on te na / /
zhes bya ba ni ci 'bru la sogs pa de dag la bya ba dang ldan pa yod pa yin nam 'on te ma yin zhes 'dri bar bya ba yin no / /
ma yin zhes bya ba'i skabs yin no zhes bya ba ni de skad phar dris pa'i rjes la tshur len gdab pa'i tshig yin te /
sngar /
bya dang mi ldan rkyen ma yin / /
zhes gsungs pa'i mjug na ma yin zhes bya ba'i dgag pa smos pa'i skabs yin te /
bya ba dang ldan pa yod pa yin nam 'on te ma yin zhe na /
ma yin zhes bya ba'i rjes su sbyar te /
'dir yang rkyen rnams bya ba dang ldan pa ma yin no zhes bya bar sgrub pa'o /
de lta na yang rkyen rnams bya ba dang ldan par mi 'grub ste zhes bya ba ni rjes su dpag pa 'dis kyang 'bru la sogs pa la dpe la bsgrub par bya ba chos dang ldan pa nyid mi 'grub po / /
ci'i phyir zhe na /
'di ltar tha snyad du yang ri bong gi rwa la bya ba dang ldan pa nyid mi 'grub pa'i phyir ro zhes bya ba ni 'di skad bstan te /
gang gi phyir 'bru la sogs pa la bya ba dang ldan pa nyid du sgrub pa gang yin pa de tha snyad du yang ri bong gi rwa la med de / /
ri bong gi rwa la bya ba dang ldan pa nyid med pa de'i phyir dpe bsgrub par bya bas stong pa yin no / /
don dam par ri bong gi rwa yang med pa nyid du ma grub pa'i phyir zhes bya bas ni 'di skad bstan te /
bsgrub par bya bas stong pa 'ba' zhig tu yang ma zad kyi /
'di ltar sgrub pas kyang stong pa yin te /
gang gi phyir kho bo kun rdzob tu ri bong gi rwa med par 'dod pa de bzhin du don dam par ri bong gi rwa med pa nyid du mi 'dod de /
de ltar don dam par yod pa dang med pa la sogs par rnam par rtog pa dang bral ba'i phyir /
'phags pa dkon mchog brtsegs pa'i mdo las /
'od srungs yod ces bya ba ni mtha' gcig go / /
med ces bya ba yang mtha' gnyis so zhes ji skad gsungs pa lta bu'o / /
'di la skye ba yod na med par rtog pa rnam pa bzhi 'byung ste /
skyes pa la ltos nas 'jim pa'i gong bu'i gnas skabs la snga na med pa ston to / /
de la ltos nas gyo mor gyur pa la zhig nas med pa zhes bya'o / /
de la ltos nas bum pa la snam bu med pa dang snam bu la bum pa med pa la gcig la gcig med pa zhes bya'o / /
bum pa skye bar snang la ri bong gi rwa la sogs pa skye bar mi snang ba ni gtan med pa zhes bya ste /
de yang skye ba yod pa la ltos na de ltar 'gyur ro / /
gang la don dam par dngos po thams cad ma skyes pa de la ni snga na med pa dang zhig nas med pa dang /
gcig la gcig med pa dang /
gtan med pa zhes bya ba ni rnam par rtog pa dag mi rigs so / /
ji skad smras pa'i skyon med pa ma yin no zhes bya ba ni ri bong gi rwa'i dpe la bsgrub par bya ba dang sgrub pa gnyis kyis stong pa'i phyir /
'bru la sogs pa bya ba dang ldan pa nyid du ma grub pa yin no / /
ci ste yang grangs can dag phyir zlog par byed de zhes bya ba ni sngar skye bar smra ba dag gi dpe ri bong gi rwa med pa bzhin no zhes zer ba de dbu ma pas don dam par ri bong gi rwa yang med pa nyid du ma grub pa'i phyir zhes sun phyung ba dang /
'dir grangs can dag don dam par ri bong gi rwa med pa ni dngos po yod pa kho na yin no zhes dpe sgrub par byed pa yin te /
de dag gi grub pa'i mtha' ni 'di yin te /
snying stobs dang rdul dang mun pa zhes bya ba yon tan gsum po gang dag sgra la sogs pa la brten pa de dag dus dang yul gyis bskal pas mi dmigs par zad kyi /
gang gi tshe de dag ma he'i rnam par yongs su bsgyur ba de'i tshe na rwa nyid dmigs par 'gyur bas de'i phyir ri bong gi rwa'i med pa ni dngos po yod pa kho na yin pas dpe de 'grub po zhes zer ro / /
de'i phyir ri bong gi rwa'i med pa ni dngos po yod pa kho na yin te'i zhes bstan pa'i phyir dang /
khyad par gyi gzhi yin pa'i phyir /
gzugs dang ut+pal sngon po bzhin no zhes bya ba smras te /
'dir yang ri bong gi rwa med pa ni zhes bya ba 'di ni chos can yin la /
dngos po yod pa kho na yin te zhes bya ba 'di ni bsgrub par bya ba chos yin /
'i zhes bstan pa'i phyir zhes bya ba 'di ni sgrub pa'i chos yin /
gzugs bzhin no zhes bya ba 'di ni dpe yin /
khyad par gyi gzhi yin pa'i phyir zhes bya ba 'di yang sgrub pa'i chos yan /
ut+pal sngon po bzhin du zhes bya ba 'di yang dpe yin par sbyar te /
dper na gzugs kyi zhes bstan pa'i phyir dngos po yod pa kho na yin te /
dper na gzugs kyi dkar ba nyid ces sam /
gzugs kyi sbom pa nyid ces bstan pa'i phyir /
gzugs kyi dkar ba nyid dang gzugs kyi sbom pa nyid ces bya ba dngos po yod pa kho na yin pa de bzhin du ri bong gi rwa'i med pa la yang /
'i zhes bstan pa'i phyir dngos po yod pa kho na yin te /
ri bong gi rwa'i med pa ni zhes bstan pa'i phyir ri bong gi rwa'i med pa yang dngos po yod pa kho nar 'gyur ro / /
gzhan yang dper na ut+pal sngon po ni khyad par gyi gzhi yin la /
yon tan sngon po la sogs pa ni de'i khyad par yin pa'i phyir khyad par gyi gzhi'i rdzas ut+pa la sngon po zhes bya ba dngos po yod pa kho na yin pa de bzhin du /
ri bong gi rwa yang khyad par gyi gzhi yin la /
yon tan rno ba nyid la sogs pa ni de'i khyad par yin pas khyad par gyi gzhi'i rdzas ri bong gi rwa zhes bya ba yang dngos po yod pa kho na yin no / /
de ltar ri bong gi rwa don dam par dngos po yod pa kho na yin pas /
des na dpe ri bong gi rwa grub pas 'bru la sogs pa don dam par bya ba dang ldan pa nyid yod pa kho na'i dpe grub po / /
de grub pas mig la sogs pa mig gi rnam par shes pa skyed par byed pa kho na yin par grub po zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
de ni bzang po ma yin te zhes bya ba ni khyed kyi sgrub pa de gnyis ni ri bong gi rwa yod pa nyid du sgrub pa ma yin no zhes bya ba'i tha tshig go / /
ci'i phyir zhe na /
de'i phyir don dam par gzugs dang /
ut+pa la sngon po gnyis kyi yod pa nyid dang khyad par gyi gzhi nyid dang ma grub pas dpe ma tshang ba'i phyir ro zhes bya ba smras te /
'di skad bstan te /
kho bo la don dam par gzugs sam /
ut+pa la sngon po gnyis kyi bsgrub par bya ba yod pa nyid kyang ma grub la /
sgrub pa khyad par gyi gzhi nyid kyang ma grub pas de'i phyir khyed la dpe'i chos can ma grub pa'i skyon du 'gyur ba'i phyir de ni bzang po ma yin no / /
ci ste kho bo cag gis khyed la gzugs la sogs pa yod par ston mi nus pa de bzhin du /
khyed kyis kyang kho bo cag la gzugs la sogs pa med par ston mi nus par 'dra bas skyon mtshungs so zhe na zhes bya ba ni 'di skad bstan te /
ci ste grangs can dag 'di skad ces kho bo cag grangs can gyis khyed dbu ma pa la gzugs dang tshor ba dang 'du shes dang 'du byed dang rnam par shes pa dag don dam par rdzas dang dngos po dang gzhi'i sgo nas yod par ston mi nus pa de bzhin du khyed dbu ma pas kyang kho bo cag grangs can la gzugs la sogs pa don dam par med par ston mi nus par 'dra bas skyon mtshungs so zhes zer na'o / /
de skad ces zer ba de'i lan du 'dir 'grel pa byed pa nyid kyis /
de lta ma yin te zhes bya ba la sogs pa smras te /
de lta ma yin te zhes bya ba ni skyon mtshungs pa ma yin te zhes bya ba'i tha tshig go / /
ci'i phyir zhe na /
de'i phyir skye ba bkag pa kho nas skye ba med pa dang ldan pas dngos po nyid bkag pa'i phyir dang zhes bya ba smras te /
'dis ni gang gi phyir kho bos skye ba bkag pa kho nas skye ba med pa dang ldan pas dngos po nyid bkag pa de'i phyir /
khyed kyis kho bo cag la gzugs la sogs pa yod par ston mi nus pa bzhin du kho bos khyed la gzugs la sogs pa med par ston mi nus pa ma yin pas dngos po'i mthar ma lhung ba'i phyir skyon mtshungs pa ma yin no zhes bstan to / /
de la skye ba bkag pa kho nas zhes bya ba ni kho bo cag dbu ma pas don dam par gzugs la sogs pa skye ba bkag cing bsal ba kho nas so / /
skye ba med pa dang ldan pas zhes bya ba ni de ltar skye ba bkag pa kho nas skye ba med par grub la /
gang la skye ba med par grub pa yod pa de ni skye ba med pa dang ldan pa yin no / /
dngos po nyid bkag pa'i phyir zhes bya ba ni skye ba med pa dang ldan pa des gzhan gyis yongs su brtags pa'i dngos po nyid tsam kho bo 'gog par byed kyi /
dngos po med pa nyid ni sgrub par mi byed do / /
ci'i phyir zhe na /
'di ltar gang 'dod pa de bsgrub par bya ba yin pas kho bo ni dngos po med par lta ba mi 'dod pas de sgrub par mi byed kyi /
dngos por lta ba 'gog par 'dod pas kho bos skye ba 'gag pa kho nas skye ba med par grub pa /
skye ba med pa dang ldan pas dngos po nyid bkag pa'i phyir /
kho bos khyed cag la gzugs la sogs pa med par ston mi nus pa ma yin pas dngos po'i mthar ma lhung ba'i phyir skyon mtshungs pa ma yin no / /
khyed cag gzugs la sogs pa yod par ston pa de bzhin du kho bo cag dngos po med pa nyid du yang ston par mi byed de /
ci'i phyir zhe na /
de'i phyir dngos po med par lta ba spang bar 'dod pa yang ston par mi byed pa'i phyir zhes bya ba smras te /
'dis ni dbu ma pa ni dngos po med par lta ba spang bar 'dod pa'i phyir /
dngos po med par lta ba de ston par mi byed pas dngos po med pa'i mthar yang ma lhung ba'i phyir skyon mtshungs pa ma yin par ston to / /
gang gi phyir grangs can dag 'jig rten gsum rab tu 'jig par lta ba de'i phyir ni med par lta ba yin la /
gang gi phyir 'jig rten gsum 'chags par lta ba de'i phyir ni yod par lta ba yin gyi /
dbu ma pas ni skye ba bkag pa kho nas skye ba med pa dang ldan pas dngos po nyid bkag pa de'i phyir ni dngos por lta ba med la /
dngos po med par lta ba spang bar 'dod pa yang ston par mi byed pa de'i phyir dngos po med par lta ba yang med do / /
'di ltar dngos po med par sgrub pa grub pa na dngos po med pa de la mngon par zhen pa ni dngos po med par lta ba zhes bya na /
gang gi phyir kho bos dngos po med par lta ba spang bar 'dod pa de'i phyir ni dngos po med pa mi sgrub par dngos po med do / /
gang gi phyir dngos po med pa med pa de'i phyir ni kho bo la dngos po med par lta ba yang med do / /
de'i phyir dngos po dang dngos po med par lta ba'i mtha' gnyis su ma lhung ba rnams dngos po dang dngos po med par lta ba'i mtha' gnyis su lhung ba rnams dang mi 'dra bar skyon mtshungs par thal bar ga la 'gyur zhes bya ba smras te /
nged dbu ma pa skye ba bkag pa kho nas skye ba med pa dang ldan pas dngos po nyid bkag pa'i phyir /
dngos por lta ba'i mthar ma lhung la dngos po med par lta ba spang bar 'dod pa yang ston par mi byed pa'i phyir dngos po med par lta ba'i mthar yang ma lhung ba rnams khyed grangs can dngos po dang dngos po med par lta ba'i mtha' gnyis su lhung ba rnams dang mi 'dra bas skyon mtshungs par thal bar ga la 'gyur te mi 'gyur zhes bstan to / /
de la dngos po dang dngos po med par lta ba zhes bya ba ni dngos po med par 'dzin cing rnam par rtog pa'o / /
mtha' gnyis su zhes bya ba ni dngos po dang dngos po med pa'i lta ba nyid kyi mtha' gnyis ni dngos po dang dngos po med par lta ba'i mtha' gnyis so / /
der ma lhung ba rnams zhes bya ba ni /
gang dag dngos po dang dngos po med par lta ba'i mtha' gnyis la ma chags pa de dag ni dngos po dang dngos po med par lta ba'i mtha' gnyis su ma lhung ba rnams te /
dbu ma pa dngos po dang dngos po med par lta ba'i mtha' gnyis su ma lhung ba rnams so / /
dngos po dang dngos po med par lta ba'i mtha' gnyis su lhung ba rnams dang mi 'dra bas zhes bya ba ni /
grangs can dngos po dang dngos po med par lta ba'i mtha' gnyis su lhung ba rnams dang dbu ma pa mi 'dra bas so / /
skyon mtshungs par thal bar ga la 'gyur zhes bya ba ni dbu ma pa rnams grangs can rnams dang mi 'dra bas skyon mtshungs par thal bar ga la 'gyur te mi 'gyur ro zhes bya ba'i tha tshig go / /
gzhan yang dngos po med par ston pa'i rjes su dpag pa med pa kho na'i phyir /
de sgrub par mi 'dod pas kho bo cag gi 'dod pa kho na 'grub par 'gyur gyi rang gi phyogs sgrub pa ni ma yin no zhes bya bas brnan te /
dngos po dang dngos po med par ston pa'i rjes su dpag pa med pa kho na'i phyir zhes bya ba ni gal te khyed la dngos po ston pa'i rjes su dpag pa yod na ni des na dngos po 'grub par 'gyur la /
gal te kho bo la yang dngos po med par ston pa'i rjes su dpag pa yod par gyur na des kyang dngos po med pa 'grub par 'gyur ba zhig na gang gi phyir khyod la yang dngos po ston pa'i rjes su dpag pa med la /
kho bo la yang dngos po med par ston pa'i rjes su dpag pa med pa de'i phyir /
dngos po dang dngos po med par ston pa'i rjes su dpag pa med pa kho na'i phyir zhes bshad do de sgrub par mi 'dod pas zhes bya ba ni de ltar dngos po dang dngos po med par ston pa'i rjes su dpag pa med pa kho na'i phyir /
kho bo cag dbu ma pa ci dngos po dang dngos po med par lta ba'i mtha' gnyis po de sgrub par mi 'dod pas so / /
kho bo cag gi 'dod pa kho na 'grub par 'gyur gyi zhes bya ba ni de ltar kho bo cag dngos po dang dngos po med par lta ba'i mtha' gnyis po de sgrub par mi 'dod pas /
khyed gal te dngos po med par lta ba 'gog par byed na de ni kho bo cag dbu ma pa'i 'dod pa kho na grub par 'gyur ba yin gyi zhes bya ba'i tha tshig go / /
rang gi phyogs sgrub pa ni ma yin no zhes bya ba ni khyed grangs can dag dngos po med pa lta ba 'gog par byed pa de ni kho bo cag dbu ma pa'i 'dod pa kho na 'grub par 'gyur ba yin gyi /
khyed grangs can pa dag gi rang gi phyogs sgrub pa ni ma yin no zhes bstan pa yin no / /
'di skad bstan te /
kho bo cag dbu ma pas dngos po dang dngos po med par lta ba'i mtha' gnyis ka dgag par bya dgos pa las /
de ltar grangs can khyed kyis dngos po med par lta ba'i mtha' 'gog par byed pas de'i phyir /
grangs can gyis kho bo cag gi 'dod pa'i don kho na sgrub pa yin gyi /
grangs can dag khyed rang gi phyogs sgrub pa ni ma yin no zhes bya ba'i tha tshig go / /
yang na skye bar smra ba dag la dri bar bya ste zhes bya ba la /
yang na zhes bya ba'i sgra ni rnam par brtag pa'i don te /
bya dang mi ldan rkyen ma yin / /
bya ldan yod dam 'on te na / /
zhes bya ba'i tshig le'ur byas pa'i rtsa ba phyed 'og ma gnyis po 'di'i don rnam pa gzhan du yang rnam par bshad par bya'o zhes bya ba'i tha tshig go / /
skye bar smra ba dag ces bya ba ni mdo sde pa dang bye brag tu smra ba dag ste /
de dag la brtag pa'i gal 'di gnyis dri bar bya ste zhes bya bar sbyar ro / /
'bras bu skye ba'i sngon rol na rkyen rnams bya ba dang mi ldan pa nyid ma yin nam zhes bya ba ni 'bras bu mig gi rnam par shes pa skye ba'i sngon rol zhes bya ba ma skyes pa'i gnas skabs na rkyen mig dang gzugs la sogs pa rnams bya ba dang mi ldan pa nyid yin par khyed cag khas len tam zhes dri ba yin no / /
bya ba dang ldan pa nyid yin zhes bya ba ni 'on te 'bras bu skye ba'i sngon rol na rkyen rnams bya ba dang ldan pa nyid yin par khyed cag khas len ces dri ba yin no / /
de la gal te brtag pa snga ma ltar 'dod na zhes bya ba ni skye bar smra ba dag la brtag pa'i gal gnyis dri ba de la gal te brtag pa snga ma ltar 'dod na ste /
'bras bu skye ba'i sngon rol na rkyen rnams bya ba dang mi ldan pa nyid yin par 'dod na'o / /
gal te de ltar 'dod na slob dpon gyi zhal snga nas kyis de dgag pa'i phyir /
'dir bshad pa /
bya dang mi ldan rkyen ma yin / /
zhes bya ba'o / /
'bras bu skyed par byed pa'i zhes bya ba'i tshig gi lhag ma'o zhes bya ba la /
tshig ces bya ba ni gang gi don yongs su rdzogs par 'gyur ba yin pas /
bya dang mi ldan rkyen ma yin / /
zhes bya ba brjod du zin kyang /
ji srid du 'bras bu skyed par byed pa zhes bya ba'i tshig ma brjod pa de srid kyi bar du skye ba 'gog pa'i don yongs su rdzogs par mi 'gyur bas de'i phyir /
bya dang mi ldan rkyen ma yin / /
zhes brjod pa'i 'og tu 'bras bu skyed par byed pa'i zhes bya ba'i tshig gi lhag ma'o zhes bya ba smras te /
bya ba dang mi ldan pa gang gi rkyen ma yin zhe na 'bras bu skyed par byed pa'i rkyen ma yin no zhes bya ba'i tha tshig go / /
ci'i phyir bya ba dang mi ldan pa 'bras bu skyed par byed pa rkyen ma yin zhe na /
de'i phyir bya ba dang mi ldan zhes bya ba ni brjod par 'dod pa'i 'bras bu bskyed pa'i bya bas stong pa'o zhes bya ba smras te /
'di skad bstan te /
rkyen bya ba dang mi ldan pa rnams ni brjod par 'dod pa dang bsam par 'dod pa'i 'bras bu so sor nges pa bskyed pa'i bya bas stong zhing 'bral ba'i phyir te /
'dir mtshan nyid ni de yin no / /
gang dag ji skad bstan pa de dag ni de skyed par byed pa ma yin te des stong pa'i phyir /
dper na de las gzhan pa bzhin no zhes de skad bstan zin to zhes bya ba la /
'dir yang gang dag ci skad bstan pa de dag ni zhes bya ba 'di ni chos can yin la /
de skyed par byed pa ma yin te zhes bya ba 'di ni bsgrub par bya ba'i chos yin /
des stong pa'i phyir zhes bya ba 'di ni sgrub pa'i chos yin /
dper na de las gzhan pa bzhin no zhes bya ba 'di dpe yin par sbyar ro / /
'di skad bstan te /
gzugs la sogs pa rkyen gang dag 'bras bu mig gi rnam par shes pa skyed pa'i bya bas stong pa ji skad bstan pa de dag ni 'bras bu mig gi rnam par shes pa skyed par byed pa ma yin te skye ba'i bya ba des stong pa'i phyir ro dper na de las gzhan pa'i rkyen rgyu spun la sogs pa bzhin no / /
de bstan zin to zhes bya ba ni sngar don dam par nang gi skye mched rnams de dag gi rkyen gzhan dag las skye ba med de gzhan yin pa'i phyir dper na bum pa bzhin no / /
yang na don dam par gzhan brjod par 'dod pa mig la sogs pa nang gi skye mched 'grub par byed pa dag rkyen ma yin par nges te gzhan yin pa'i phyir /
dper na rgyu spun la sogs pa bzhin no zhes de dag dgag pa'i rigs pas de bstan zin to / /
'on te bya ba dang ldan pa nyid yin no zhe na /
zhes bya ba ni skye bar smra ba dag la brtag pa'i gal gnyis bris pa de la 'on te brtag pa phyi ma ltar 'dod do zhe na ste /
'bras bu skye ba'i sngon rol na rkyen rnams bya ba dang ldan pa nyid yin no zhe na'o / /
gal te de ltar 'dod na slob dpon gyi zhal snga nas kyis de dgag pa'i phyir /
'dir bshad pa /
bya ba ldan nam 'on te na / /
zhes bya ba'o / /
ma yin zhes bya ba'i skabs yin no zhes bya ba ni snga ma bzhin du sbyar ro / /
'on te na zhes bya ba'i sgra ni rnam par brtag pa'i don to zhes bya ba ni rkyen bya ba dang ldan pa rnams la yang 'bras bu skyed pa'i nus pa med la /
rkyen bya ba dang mi ldan pa rnams la yang 'bras bu skyed pa'i nus pa med do zhes rnam pa gnyi gar yang skye ba dgag pa brtag pa'i don to / /
de'i phyir 'di la rkyen rnams bya ba dang ldan pa nyid du ni 'bras bu skyed pas bstan pa yin no / /
de yang 'bras bu skye ba la mngon du phyogs par ma gyur pa la ni mi 'dod pas de'i phyir gtan tshigs kyi don ma grub pa nyid do zhes bya ba smras te /
'di la zhes bya ba ni nye bar bstan pa'o / /
rkyen rnams bya ba dang ldan pa nyid du ni zhes bya ba ni mig la sogs pa rkyen rnams bya ba dang ldan pa nyid du sgrub pa ni'o / /
'bras bu bskyed pas zhes bya ba ni kun rdzob tu 'bras bu mig gi rnam par shes pa zhes bya ba skyed pa ni 'bras bu skyed pa ste des so / /
bstan pa yin na zhes bya ba ni 'bras bu skyed pa des bstan cing sgrub pa yin pa ste /
'di ltar 'bras bu skyed pa mthong nas rkyen rnams la bya ba dang ldan pa nyid du rjes su dpog par byed pa'i phyir ro / /
de yang 'bras bu bskyed pa la mngon du phyogs par ma gyur pa la ni mi 'dod pa zhes bya bas ni 'di skad bstan te /
rkyen rnams bya ba dang ldan pa nyid du sgrub pa 'bras bu skyed pas bstan cing sgrub pa de yang ji srid du 'bras bu skye ba la mngon du phyogs par ma gyur pa de srid du mig la sogs pa'i rkyen rnams la bya ba dang ldan pa nyid med pa'i phyir /
rkyen rnams bya ba dang ldan pa nyid du mi 'dod pas so / /
de'i phyir gtan tshigs kyi don ma grub pa nyid do zhes bya ba ni ji skad bshad pa'i rigs pa des na skye bar smra ba dag gi sngar mig la sogs pa ni mig gi rnam par shes pa skyed par byed pa kho na yin te /
bya ba dang ldan pa'i phyir dper na sa bon dang sa dang chu dang me dang rlung la sogs pas myu gu skyed par byed pa bzhin no / /
des na rjes su dpag pa sngar smras pa rnams la rtog ge phyi mas gnod par 'gyur ro zhes gang smras pa'i gtan tshigs kyi don bya ba dang ldan pa'i phyir zhes bya ba de ma grub pa nyid yin te /
dper na sgra la ming gis bzung ba nyid med pa de bzhin du rkyen rnams la yang bya ba dang ldan pa nyid med pas de'i phyir khyod kyi gtan tshigs kyi don kyang grub pa yang ma yin la /
kho bo'i rjes su dpag pa sngar smras pa rnams la yang khyod kyi rtog ge phyi mas gnod par 'gyur ba med do / /
mdo sde pa dag na re /
'bras bu bskyed pa'i dus kho na na rkyen bya ba dang ldan pa rnams gcig la gcig phan 'dogs pas rkyen nyid du khas blangs pa'i phyir /
gtan tshigs kyi don ma grub pa yang ma yin la /
rtog ge phyi ma med pa yang ma yin no zhes zer ro zhes bya ba ni 'dir mdo sde pa dag na re /
khyed dbu ma pas bsams pa /
gang gis 'bras bu skye ba la mngon du phyogs par ma gyur pa'i rkyen rnams la bya ba dang ldan pa nyid med pas de'i phyir gtan tshigs kyi don ma grub pa nyid yin no zhes smras pa de ni /
gang gis de skad khas blangs pa de la skyon der 'gyur gyi /
kho bos ni 'bras bu skye ba'i dus kho na na rkyen bya ba dang ldan pa yul dang yul can gyi dngos por gnas pa rnams gcig la gcig phan 'dogs pas /
des na 'bras bu de skye ba'i gnas skabs kho na na rkyen mig la sogs pa rnams bya ba dang ldan pa nyid yin pas rkyen nyid du khas blangs pa'i phyir kho bo cag mdo sde pa dag gi gtan tshigs kyi don bya ba dang ldan pa'i phyir zhes bya ba'i mtshan nyid de yang ma grub pa ma yin te /
'di ltar de'i tshe na rkyen rnams la bya ba dang ldan pa nyid yod pa'i phyir ro / /
des na khyed kyi rjes su dpag pa sngar smras pa rnams la kho bo'i rtog ge phyi mas gnod par 'gyur ba med pa yang ma yin te /
'di ltar kho bo'i sgrub pa mig la sogs pa ni mig gi rnam par shes pa skyed par byed pa kho na yin te /
bya ba dang ldan pa'i phyir dper na sa bon dang /
sa dang /
chu dang /
me dang /
rlung la sogs pa myu gu skyed par byed pa bzhin no zhes bya ba de la gnod pa med pas de'i phyir skye ba grub bo zhes zer ro / /
de skad ces zer ba de'i lan du slob dpon gyi zhal snga nas kyis 'dir bshad pa /
'di dag la brten skye bas na / /
de'i phyir 'di dag rkyen ces grag /
ces bya ba la sogs pa ste /
tshig le'ur byas pa 'dis ni mdo sde pa'i phyogs snga ma de sun 'byin par byed do / /
'bru la sogs pa 'di dag la brten nas zhes bya ba ni sa bon dang sa dang chu dang me dang rlung la sogs pa'i rkyen 'di dag la 'di brten cing gnas nas so / /
'bras bu skye bas na zhes bya ba ni 'bras bu myu gu zhes bya ba skye zhing 'byung bas na'o / /
de'i phyir 'bru la sogs pa 'di dag khyed don dam par rkyen yin par 'dod ces par grag go zhes bya ba ni gang gi phyir 'bru la sogs pa 'di dag la brten nas 'bras bu skye ba de'i phyir 'bru la sogs pa 'di dag khyed mdo sde pa dag don dam par rkyen yin par 'dod ces grag go zhes mdo sde pa dag nyid kyi gzhung bstan pa yin no / /
grag ces bya ba'i sgra'i sbyor ba ni 'dir slob dpon mi bzhed par ston pa yin no zhes bya ba ni /
slob dpon klu sgrub kyi zhal snga nas nyid de ltar mi bzhed par ston pa'i sgra yin te /
grag ces bya ba dang /
lo zhes bya ba dang /
ce'o zhes bya ba'i sgra ni gzhan gyi 'dod pa rnyed pa'i don yin pa'i phyir ro / /
de'i phyir /
ji srid mi skye de srid du / /
'di dag rkyen min ji ltar min / /
zhes bya ba gsungs so / /
'bras bu ji srid du mi skye ba de srid du 'bru la sogs pa 'di dag rkyen ma yin par yang ji ltar mi 'gyur te zhes bya ba ni /
gang gi phyir rkyen 'bru la sogs pa 'di dag la brten nas 'bras bu skye bas 'bru la sogs pa 'di dag khyed don dam par rkyen yin par 'dod ces grags pa de'i phyir ji srid du rkyen 'bru la sogs pa 'di dag las 'bras bu myu gu zhes bya ba mi skye ba de srid du /
'bru la sogs pa 'di dag rkyen ma yin par yang ji ltar mi 'gyur te /
rkyen ma yin pa kho nar 'gyur bas /
don dam par de dag las skye ba med do zhes bya bar dgongs so / /
de'i phyir 'di dag la rkyen nyid med do zhes bya ba'i tshig gi don to zhes bya ba smras te /
ji srid du 'bras bu mi skye ba de srid du 'bru la sogs pa 'di dag la rkyen nyid med do zhes bya ba'i tha tshig go / /
don de gsal bar bya ba'i phyir /
'jig rten la grags pa'i khungs dper bstan pa'i phyir /
dper na ji srid du mi klog pa de srid du mkhas pa ma yin par ji ltar mi 'gyur zhes bya ba bzhin no zhes bya ba smras te /
dper na ji srid du khyod nyid klog pa la sogs pa shes pa'i shugs kyis 'du byed skyed par mi byed pa de srid du mkhas pa ma yin pa blun po kho nar 'gyur ba de bzhin du /
'dir yang 'bru la sogs pa rkyen rnams ji srid du 'bras bu myu gu skyed par mi byed pa de srid du rkyen ma yin pa kho nar 'gyur bas de dag la skye ba med do / /
ci ste 'di skad ces kho bo cag 'bras bu skye ba'i sngon rol na rkyen rnams rkyen nyid du khas mi len pas de'i phyir mi gnod do zhe na zhes bya ba ni /
ji ste mdo sde pa dag 'di skad ces dbu ma pas ji skad du /
ji srid mi skye de srid du / /
'di dag rkyen min ji ltar min / /
zhes bya bas 'bras bu ji srid du mi skye ba de srid du 'bru la sogs pa 'di dag rkyen ma yin par yang ji ltar mi 'gyur te /
'di dag la rkyen nyid med do zhes bya ba'i tshig gi don to zhes gang smras pa des ni kho bo cag la sun phyung ba ci yang med de /
kho bo cag ni 'bras bu myu gu skye ba'i sngon rol na 'bru la sogs pa'i rkyen rnams rkyen nyid yin par khas mi len gyi /
gang gi tshe 'bras bu skye ba'i dus na de dag rkyen nyid yin par 'dod pas de'i phyir khyod kyi sun 'byin pa de kho bo cag la mi gnod do zhes zer ba yin no / /
de skad ces zer ba de'i lan du 'dir 'grel pa byed pa nyid kyis mi gnod pa ma yin te zhes bya ba la sogs pa smras te /
mdo sde pa na re sun 'byin pa de kho bo'i phyogs la mi gnod ces zer ba de mi gnod pa ma yin te /
dgag pa gnyis yod na skabs kyi don go bar 'gyur bas 'di ltar de ni khyod kyi phyogs la gnod pa kho na yin no zhes bya ba'i tha tshig go / /
ji lta zhe na /
gang gi phyir 'dir rkyen rnams 'bras bu skye ba'i sngon rol du rkyen ma yin pa nyid du bstan pas 'bras bu skye ba'i dus na yang rkyen ma yin pa nyid du bstan bcos mdzad pas ston par bzhed do zhes bya ba smras te /
gang gi phyir khyod kyis 'dir 'bru la sogs pa rkyen rnams 'bras bu myu gu skye ba'i sngon rol du rkyen ma yin pa nyid du bstan par byas pas de'i yon tan ni 'di yin te /
'bras bu skye ba'i dus na yang de dag rkyen ma yin pa nyid du ston par 'dod pa yin no / /
bstan bcos mdzad pas ston par bzhed do zhes bya bas ni 'di skad bstan te /
rkyen gang dag la 'bras bu skye ba'i sngon rol na rkyen nyid med pa de dag la ni 'bras bu skye ba'i dus na yang rkyen med par bstan bcos mdzad pa slob dpon klu sgrub kyi zhal snga nas de ltar ston par bzhed cing de ltar sgrub par dgongs so / /
de'i phyir ji lta zhe na /
don dam par 'bru la sogs pa ni myu gu skye ba'i dus na rkyen gyi ngo bo nyid ma yin te de nyid du brjod par bya ba ma yin pa'i phyir /
dper na skad cig snga ma la de dag nyid bzhin no zhes bya ba smras te 'dir yang 'bru la sogs pa ni zhes bya ba 'di ni chos can yin la / /
myu gu skye ba'i dus na rkyen gyi ngo bo nyid ma yin te zhes bya ba 'di ni bsgrub par bya ba chos yin /
de nyid dang gzhan nyid du brjod par bya ba ma yin pa'i phyir zhes bya ba 'di ni sgrub pa'i chos yin /
dper na skad cig snga ma la de dag nyid bzhin no zhes bya ba 'di ni dpe yin par sbyar ro / /
'di skad bstan te /
mdo sde pas bsams pa'i 'bru la sogs pa ni myu gu skye ba'i dus na don dam par rkyen gyi ngo bo nyid ma yin te /
'di ltar 'bru la sogs pa dag la dpyad na myu gu mi snang bas de nyid dang gzhan nyid du brjod par bya ba ma yin pa'i phyir te myu gu gang yin pa de nyid 'bru la sogs pa yin no zhes bya ba lta bur de nyid du yang brjod par bya ba ma yin la /
'bru la sogs pa las myu gu skye bas 'bru la sogs pa las myu gu gzhan ma yin pas gzhan nyid du brjod par bya ba yang ma yin pa'i phyir /
de nyid dang gzhan nyid brjod par bya ba ma yin pa'i phyir zhes bya ba 'di ni gtan tshigs yin no / /
dper na skad cig snga ma la de dag nyid bzhin no zhes bya ba ni 'bras bu ma skyes pa'i skad cig snga ma la 'bru la sogs pa de dag nyid bzhin te /
dper na 'bras bu ma skyes pa'i skad cig snga ma la 'bru la sogs pa de dag nyid rkyen gyi ngo bo nyid ma yin pa de bzhin du 'bras bu skye ba'i dus na yang 'bru la sogs pa de dag rkyen gyi ngo bo nyid ma yin no zhes bya ba'i tha tshig go /
'dis ni dngos po rnams bdag dang gzhan dang gnyis las skye ba med do zhes bya ba de la /
gang dag 'di skad ces de ni grub pa la sgrub pa yin te /
'bras bu dang rgyu gnyis kyang de nyid dang gzhan nyid du brjod par bya ba ma yin pa'i phyir te /
brjod par bya ba ma yin du zin kyang de dag 'bras bu skyed par byed pa kho na yin no zhes zer ba de dag kyang de bzhin du dgag par bya'o zhes bya ba la /
'dis ni zhes bya ba ni 'bras bu dang rgyu gnyis de nyid dang gzhan nyid du brjod par bya ba ma yin pa'i mtshan nyid kyi gtan tshigs sngar bstan pa 'dis ni'o / /
'dis ci zhig dgag par bya zhe na /
dbu ma pas sngar bsgrubs pa de dag la gang dag skye ba sgrub pa'i phyir dbu ma pa'i sgrub pa de ni grub pa la sgrub pa yin no zhes zer ba de dag kyang de bzhin du dgag par bya'o zhes bya bar sbyar ro / /
dbu ma pas sngar bsgrubs pa de yang ma yin pa de'i phyir dngos po rnams bdag dang gzhan dang gnyis las skye ba med do zhes bya ba de la zhes bya ba smras te /
dbu ma pas sngar dngos po rnams skye ba med par dam bcas pa'i spyi bkod pa'i skabs su dngos po rnams bdag las skye ba med pa dang gzhan las skye ba med pa dang /
gnyis las skye ba med do zhes bsgrubs pa de la'o / /
de la gang dag skye ba sgrub pa dag ji skad zer zhe na /
de'i phyir gang dag 'di skad ces de ni grub pa la sgrub pa yin te /
'bras bu dang rgyu gnyis kyang de nyid dang gzhan nyid du brjod par bya ba ma yin pa'i phyir te /
brjod par bya ba ma yin du zin kyang de dag 'bras bu skyed par byed pa kho na yin no zhes zer ba zhes bya ba smras so / /
'di skad bstan te /
gang dag skye ba sgrub pa'i phyir dbu ma pa la 'di skad ces /
gal te 'bras bu mig la sogs pa 'am myu gu la sogs pa dang /
rgyu mer mer po la sogs pa'am sa bon la sogs pa dag gcig pa nyid yin par 'gyur na ni des na bdag las skye bar 'gyur la /
'on te gzhan yin par gyur na ni des na gzhan las skye bar 'gyur ro / /
'on te 'bras bu dang rgyu gnyis gcig pa nyid dang tha dad pa nyid yin par gyur na ni nges na gnyis las skye bar 'gyur bas de'i phyir dngos po rnams bdag las skye ba med pa dang gzhan las skye ba med pa dang /
gnyis las skye ba med do zhes bya ba de ni grub pa la sgrub pa yin te /
ci'i phyir zhe na /
'bras bu dang rgyu gnyis kyang de nyid dang gzhan nyid gnyi gar brjod par bya ba ma yin pa'i phyir ro / /
gang gi phyir de nyid dang gzhan nyid dang gnyi gar brjod par bya ba ma yin du zin kyang rkyen mer mer po la sogs pa dang sa bon la sogs pa de dag gi 'bras bu mig la sogs pa dang /
myu gu la sogs pa skyed par byed pa kho na yin no zhes zer ro / /
de dag kyang de bzhin du dgag par bya'o zhes bya ba ni 'di skad bstan te /
mdo sde pa dag rkyen mer mer po dang 'bru la sogs pa dag 'bras bu skye ba'i gnas skabs na rkyen de dag khas len pa de ni don dam par mer mer po la sogs pa dang 'bru la sogs pa ni mig la sogs pa dang /
myu gu skye ba'i dus na rkyen gyi ngo bo nyid ma yin te /
de nyid dang gzhan nyid du brjod par bya ba ma yin pa'i phyir /
dper na skad cig snga ma la de dag nyid bzhin no zhes bya ba 'dis de dag kyang de bzhin du dgag par bya'o / /
skye bar smra ba dag la yang phyir zlog par byed de zhes bya ba ni de ltar bkag kyang skye bar smra ba dag kyang skye bar sgrub pa'i phyir rkyen rnams 'bras bu skyed pa kho na yin no zhes phyir rgol ba nyid du gnas par byed pa yin no / /
don dam par de dag gi skye ba rnams ni nang gi skye mched rnams skyed par byed pa kho na yin te rkyen yin pa'i phyir /
dper na 'bru la sogs pas myu gu skyed par byed pa bzhin no zhes bya ba 'di la bsam pa gang yin zhe na /
rkyen de dag la bya ba dang ldan pa nyid ma grub pas bya ba dang ldan pa las skye ba med du zin kyang /
rkyen nyid yod pas rkyen las skye ba kho nar 'gyur ro snyam nas 'dir yang rnam pa gzhan gyis skye ba sgrub par byed do / /
'dir yang de dag gi rkyen rnams ni zhes bya ba 'di ni chos can yin te /
mig la sogs pa de dag gi rkyen las dang nyon mongs pa dang mer mer po la sogs pa rnams so / /
nang gi skye mched rnams skyed par byed pa kho na yin te zhes bya ba 'di ni bsgrub par bya ba chos yin te /
de dag gi rkyen chos can rnams 'bras bu mig la sogs pa nang gi skye mched rnams skyed par byed pa kho na yin pa'i chos khyad par can bsgrub par bya ba'o / /
rkyen yin pa'i phyir zhes bya ba 'di ni sgrub pa'i chos yin te /
de dag la bya ba dang ldan pa nyid ma grub kyang rkyen nyid yin pa'i phyir rkyen las skye ba kho nar 'gyur ro snyam du bsams so / /
dper na 'bru la sogs pas myu gu skyed par byed pa bzhin no zhes bya ba 'di ni dpe yin par sbyar te /
dper na 'bru la sogs pa yang rkyen yin pa'i phyir myu gu skyed par byed pa de bzhin du las dang nyon mongs pa dang mer mer po la sogs pa yang rkyen yin pa'i phyir mig la sogs pa nang gi skye mched rnams skyed par byed pa kho na yin no / /
de ltar re zhig rjes su 'gro ba bstan nas /
da ni ldog pa bstan pa'i phyir gang skyed par byed pa ma yin pa de la ni rkyen nyid med de /
dper na ri bong gi rwa bzhin no zhes zer ro zhes bya ba smras so / /
'di skad bstan te /
ri bong gi rwa ni med pa'i phyir de la rkyen nyid med do / /
rkyen nyid med pa'i phyir skyed par byed pa yang ma yin no / /
mer mer po la sogs pa la ni rkyen nyid med pa ma yin te yod pas de'i phyir de dag nang gi skye mched rnams skyed par byed pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis rkyen nyid kyi gtan tshigs de sun dbyung ba'i phyir /
'dir bshad pa zhes bya ba la sogs pa smras te /
'dis ni tshig le'ur byas pa 'og ma dag sbyor bar byed do / /
'di la zhes bya ba ni nye bar bstan pa'o / /
gal te don dam par rkyen zhig yin par gyur na zhes bya ba ni gal te don dam par las dang nyon mongs pa dang mer mer po la sogs pa dag nang gi skye mched rnams kyi rkyen zhig yin par gyur na'o / /
yod pa'am med pa zhig gi yin grang na zhes bya ba ni 'bras bu yod pa'am med pa zhig gi rkyen yin grang na zhes gal gnyis su brtag pa yin no / /
de dag gnyi ga'i yin par yang rigs pas mi rung ste zhes bya bas ni 'di skad bstan te /
'bras bu yod pa la ni rkyen mi dgos la /
'bras bu med na ni gang gi rkyen du yang mi 'gyur bas rigs pa de nyid kyis brtags na rkyen nyid du brtags pa'i gtan tshigs mi rung bas rkyen las skye ba med do zhes ston to / /
de'i phyir /
med dam yod pa'i don la yang / /
rkyen ni rung ba ma yin te / /
zhes bya ba gsungs te zhes bya ba ni de gnyi ga'i yin par yang rigs pas mi rung ba ni bstan pa'i phyir /
slob dpon klu sgrub kyi zhal snga nas kyis tshig le'ur byas pa 'di gsungs te zhes bya bar sbyar ro / /
'dir ni dam bcas pa gnyis bstan pa yin no zhes bya ba la /
'bras bu med pa'i rkyen nyid du mi rung ba ni dam bcas pa gcig yin no / /
'bras bu yod pa'i rkyen du mi rung ba ni dam bcas pa gnyis pa yin te /
tshig le'ur byas pa'i phyed gong ma 'dis dam bcas pa de gnyis bstan pa /
tshig le'ur byas pa phyed 'og mas sgrub par byed pa yin no / /
de la med pa'i rkyen du ji ltar mi rung ba de ston pa ni /
med pa gang gi rkyen ces bya / /
zhes bya ba yin te zhes bya ba ni dam bca' ba gnyis bstan pa de la 'bras bu med pa'i rkyen du mer mer po la sogs pa ji ltar mi rung ba de ston pa ni tshig le'ur byas pa'i rtsa ba gsum pa 'di yin no / /
'di na nam mkha'i me tog la sogs pa med pa gang gi rkyen ma lu ta'i lcug ma dag yin par shes par bya ste zhes bya ba ni /
'jig rten 'di na nam mkha'i me tog dang ri bong gi rwa med pa gang gi rkyen shing ma lu ta'i lcug ma dag yin par shes par bya ste /
gang gi rkyen kyang ma yin no / /
'di skad bstan te /
'di ltar 'bras bu'i rang gi ngo bo nyid mthong nas de skye ba la rkyen ces bya na /
gang gi tshe rkyen rnams la 'bras bu rang gi ngo bo nyid med pa de'i tshe na mer mer po la sogs pa dang 'bru la sogs pa dag ji ltar rkyen gyi tha snyad du 'gyur te mi 'gyur ro / /
de'i phyir de dag ni nam mkha'i me tog dang ri bong gi rwa gang gi rkyen kyang ma yin no zhes bya ba'i tshig gi don to zhes bya ba smras te /
ma lu ta'i lcug ma de dag ni nam mkha'i me tog dang ri bong gi rwa med pa gang gi rkyen kyang ma yin no zhes bya ba'i tha tshig go /
de ni chos mthun pa'i dpes bstan pa yin no zhes bya ba ni /
med na gang gi rkyen zhes bya / /
zhes bya ba tshig le'ur byas pa'i rtsa ba des /
dper na 'jig rten 'di na nam mkha'i me tog dang ri bong gi rwa med pa gang gi rkyen ma lu ta'i lcug ma dag yin par shes par bya ste /
de dag ni nam mkha'i me tog dang ri bong gi rwa med pa gang gi yin par shes par bya ste /
de dag ni nam mkha'i me tog dang ri bong gi rwa gang gi rkyen kyang ma yin no zhes bya ba'i tshig gi don to zhes dpe bstan pa de ni 'bras bu mig la sogs pa dang /
myu gu med pa gang gi rkyen mer mer po la sogs pa dang 'bru la sogs pa dag yin par shes par bya ste /
de dag ni mig la sogs pa dang myu gu med pa gang gi rkyen kyang ma yin no zhes bya bar dgongs pa'i don de'i chos mthun pa'i dpe bstan pa yin no / /
'bras bu med na rkyen gyi chos ni 'bras bu med pa nyid yin la /
'bras bu'i chos kyang med pa nyid yin no zhes bya ba ni chos mthun pa'i dpes mtshon pa'i don bstan pa ma yin no / /
'di skad bstan te /
de ltar na gang gi tshe 'bras bu med pa de'i tshe na rkyen rnams la ni 'bras bu med pa nyid ces bya ba'i chos yod la /
'bras bu la yang rang gi ngo bo nyid med pa nyid ces bya ba'i chos yod pa yin pas de'i phyir 'bras bu med na rgyur yang gang yang mi 'gyur la /
'bras bu yang gang yang mi 'gyur bar go rims bzhin no / /
de'i phyir rjes su dpag pa ni zhes bya ba ni 'di skad bstan te /
slob dpon nyid kyis / /
med dam yod pa'i don la yang / /
rkyen ni rung ba ma yin te / /
zhes bya ba phyogs kyi chos dang ldan pa'i dam bcas pa gnyis bstan pa de la sgrub pa dang dpe yang go rims bzhin du /
med na gang gi rkyen ces bya / /
yod na rkyen gyis ci zhig bya / /
zhes bya ba'i rtsa ba gnyis kyis ston pa las /
'dir je dang por med na gang gi rkyen ces bya zhes bya ba'i sgrub pa snga ma shos la rgyu dgag pa dang 'bras bu dgag pa'i rjes su dpag pa gnyis go rims bzhin du bstan par bya'o zhes bya bar sbyar ro / /
don dam par 'bru la sogs pa la rkyen gyi ngo bo nyid med de de dag gi 'bras bu med pa'i phyir /
dper na nam mkha'i me tog med pa'i phyir nam mkha' bzhin no zhes bya ba la /
'dir yang 'bru la sogs pa la zhes bya ba 'di ni chos can yin la /
rkyen gyi ngo bo nyid med de zhes bya ba 'di ni bsgrub par bya ba chos yin /
de dag gi 'bras bu med pa'i phyir zhes bya ba 'di ni sgrub pa'i chos yin /
dper na nam mkha'i me tog med pa'i phyir nam mkha' bzhin no zhes bya ba 'di ni dpe yin par sbyar te /
dper na don dam par 'bras bu nam mkha'i me tog med pa'i phyir nam mkha' la rkyen gyi ngo bo nyid med pa de bzhin du don dam par 'bras bu myu gu med pa'i phyir /
'bru la sogs pa la yang rkyen gyi ngo bo nyid med de de ni re zhig rgyu dgag pa yin no / /
ji ltar rgyu dgag pa de bzhin du 'bras bu yang dgag pa'i phyir /
de bzhin du don dam par 'bru la sogs pa yang myu gu'i rkyen ma yin te med pa'i phyir /
dper na nam mkha'i me tog bzhin no zhes bya ba smras te /
'dir yang 'bru la sogs pa yang zhes bya ba 'di ni chos can yin la /
myu gu'i rkyen ma yin te zhes bya ba 'di ni bsgrub par bya ba chos yin /
med pa'i phyir zhes bya ba 'di ni sgrub pa'i chos yin /
dper na nam mkha'i me tog bzhin no zhes bya ba 'di ni dpe yin par sbyar te /
dper na don dam par 'bras bu nam mkha'i me tog med pa'i phyir nam mkha' yang /
nam mkha'i me tog gi rkyen ma yin pa de bzhin du don dam par 'bras bu myu gu med pa'i phyir 'bru la sogs pa yang myu gu'i rkyen ma yin te de ni 'bras bu dgag pa yin no // //
bam po bcu dgu pa /
yang na gang dag 'di skad ces med par skye bar mi 'dod kyi /
skye ba can ni skye bar 'dod de snga na med pa'i phyir ro zhes zer ba de dag gi phyir /
med na gang gi rkyen zhes bya / /
zhes gsungs te zhes bya ba ni /
med na gang gi rkyen ces bya / /
zhes bya ba'i tshig le'ur byas pa'i rtsa ba 'di ni yang na skye bar smra ba gang dag 'di skad ces nam mkha'i me tog lta bur gtan med pa ni skye bar mi 'dod kyi /
myu gu lta bu skye ba can snga na med pa ni skye bar 'dod pas de'i phyir khyed kyi myu gu mi skye ba'i dpe nam mkha'i me tog la sogs pa de dpe sgrub pa'i chos dang mi ldan pa'i skyon chags pa yin pas mi rung ngo zhes zer ba de dag gi phyir gsungs pa yin par sbyar ro / /
'di skad bstan te med pa spyi yin pa'i phyir nam mkha'i me tog bzhin du myu gu yang skye ba med do zhes gang smras pa de mi rung ste /
'di ltar nam mkha'i me tog ni skye ba med pa can yin pa'i phyir dus thams cad du med pa kho na yin gyi /
myu gu ni skye ba can yin pa'i phyir sngon gyi gnas skabs na med pa kho nar zad kyi skyes nas yang yod par gyur pa yin no zhes zer ro / /
de dag gi phyir /
med na gang gi rkyen ces bya / /
zhes bya ba 'di gsungs te /
de ltar na khyed kyi sgrub pa de ni khyed nyid kyis byas pa nyid spyi yin pa'i phyir bum pa bzhin du sgra mi rtag pa yin par mi rigs te /
ci'i phyir zhe na /
bum pa ni so ma btang ba nyid dang gzugs can nyid la sogs pa'i bye brag dang ldan pas mi rtag pa nyid yin gyi /
sgra ni de lta bu ma yin pas de'i phyir bum pa 'ba' zhig mi rtag par 'gyur gyi /
sgra ni mi 'gyur ro zhes smras pa nyid kyis sun phyung ba yin no / /
'dir rnam par brtag pa'i spyi mthun pas gang gi phyir 'dir med pa spyi gtan tshigs su bstan pa'i phyir de ni sun 'byin pa ma yin te /
de ltar yang de dag gang kho na med par 'dod pa de nyid kyis 'dir skye ba med par sgrub par byed do / /
de'i phyir 'grel pa byed pas /
med na gang gi rkyen ces bya / /
zhes bya ba tshig le'ur byas pa'i rtsa ba 'dis sun 'byin pa de gsal dang /
de kho na ma yin gyi sun 'byin pa ltar snang ba yin par ston to / /
skye ba'i sngon rol na med pa'i mtshan nyid kyis bum pa dang snam bu dang sab ma la sogs pa med pa nyid ma yin na yang med pa gang gi rkyen du 'bru la sogs pa 'dod de gang gir yang mi 'gyur ro zhes bya ba'i tshig gi don to zhes bya ba la /
skye ba'i sngon rol na med pa zhes bya ba ni skye ba'i snga rol dang skye ba'i mdun rol na med pa'o / /
skye ba'i sngon rol na med pa'i mtshan nyid ces bya ba ni med pa gang gi mtshan nyid skye ba'i mdun rol na med pa de ni skye ba'i sngon rol na med pa'i mtshan nyid do / /
skye ba'i sngon rol na med pa'i mtshan nyid des bum pa dang sab ma la sogs pa da dung ma skyes pas med pa nyid yin na yang bum pa dang snam bu dang sab ma la sogs pa med pa gang gi rkyen du 'bru la sogs pa dang mer mer po la sogs pa 'dod de med pa gang gi rkyen du yang 'bru la sogs pa mi 'gyur ro zhes bya ba'i tshig gi don to / /
'di skad bstan te /
khyod nam mkha'i me tog ni skye ba med pa can yin pa'i phyir gtan med pa yin pas dpe'i gtan tshigs su mi 'dod la /
bum pa dang snam bu dang sab ma la sogs pa ni skye ba can yin pa'i phyir snga na med pa yin pas dpe'i gtan tshigs su 'dod na de lta na yang snga na med pa'i mtshan nyid kyi bum pa dang snam bu dang sab ma la sogs pa med pa nyid yin na bum pa dang snam bu dang sab ma la sogs pa snga na med pa'i mtshan nyid kyis med pa gang gi rkyen du 'jim pa dang rgyu spun dang rtsi rkyang la sogs pa 'dod de /
bum pa dang snam bu dang sab ma la sogs pa med pa gang gi rkyen du yang 'jim pa dang rgyu spun dang rtsi rkyang la sogs pa mi 'gyur ba de bzhin du /
mig la sogs pa dang myu gu yang snga na med pa'i mtshan nyid yin na mig la sogs pa dang myu gu snga na med pa'i mtshan nyid kyi med pa gang gi rkyen du mer mer po la sogs pa dang 'bru la sogs par 'dod de /
mig la sogs pa dang myu gu med pa gang gi rkyen du yang mer mer po la sogs pa dang 'bru la sogs pa mi 'gyur ro / /
de ltar na ji ltar mig la sogs pa dang myu gu snga na med pa'i mtshan nyid kyis med pa gang gi rkyen du yang mer mer po la sogs pa dang 'bru la sogs pa mi 'gyur ba de bzhin du nam mkha'i me tog la sogs pa gtan med pa'i mtshan nyid kyis med pa gang gi rkyen du yang nam mkha' la sogs pa mi 'gyur bar 'dra bas de'i phyir khyod kyi gtan tshigs kyi don ma grub pa nyid do zhes bstan to / /
de'i phyir yang khong du chud pa kho nar byed nus te zhes bya ba ni de'i phyir yang gtan tshigs dang dpe 'di dag gis skye ba dgag pa khong du chud pa kho nar byed nus pa zhes bya ba'i tha tshig go / /
don dam par 'bru la sogs pa ni myu gu'i rkyen ma yin te skye ba'i sngon rol na med pa'i phyir dper na bum pa la sogs pa bzhin no zhes bya ba la /
'dir yang 'bru la sogs pa ni zhes bya ba 'di ni chos can yin la /
myu gu'i rkyen ma yin te zhes bya ba 'di ni bsgrub par bya ba chos yin /
skye ba'i sngon rol na med pa'i phyir zhes bya ba 'di ni sgrub pa'i chos yin /
dper na bum pa la sogs pa bzhin no zhes bya ba 'di ni dpe yin par sbyar te /
dper na don dam par bum pa la sogs pa skye ba'i sngon rol na med pa'i phyir myu gu'i rkyen ma yin pa de bzhin du don dam par 'bru la sogs pa yang skye ba'i sngon rol na med pa'i phyir myu gu'i rkyen ma yin no / /
ji ltar skye ba'i sngon rol na med pa myu gu'i yang yod la /
de bzhin du bum pa la sogs pa la yang yod par 'dra ba las myu gu ni 'bru la sogs pa las skye bar 'dod la /
bum pa la sogs pa las skye bar mi 'dod pa 'di la rigs pa ci yod /
de ltar re zhig med na gang gi rkyen ces bya / /
zhes dam bcas pa de bsgrubs zin to / /
da ni dam bcas pa gnyis pa bsgrub pa'i phyir phyogs gnyis pa la yang zhes bya ba smras so / /
de la yod pa'i rkyen du ji ltar mi rung ba de ston pa ni /
yod na rkyen gyis ci zhig bya / /
zhes bya ba yin te /
de la yod na yang myu gu rang gi bdag nyid kyi yod pa la ni tha snyad du yang 'bru la sogs pa rkyen yin par mi 'dod de bskyed pa'i bya ba la mi ltos pa'i phyir /
dper na skyes pa de nyid dam bum pa la sogs pa gzhan bzhin no zhes bya ba la /
'dir yang myu gu bdag nyid kyis yod pa la ni zhes bya ba 'di ni chos can yin la /
tha snyad du yang 'bru la sogs pa'i rkyen yin par mi 'dod de zhes bya ba 'di ni bsgrub par bya ba chos yin la /
bskyed pa'i bya ba la mi ltos pa'i phyir zhes bya ba 'di ni sgrub pa'i chos yin /
dper na skyes pa de nyid dam bum pa la sogs pa gzhan bzhin no zhes bya ba 'di ni dpe yin par sbyar te /
dper na myu gu skyes pa nyid dam bum pa la sogs pa skyes pa gzhan dag rang gi bdag nyid kyis yod pa ni bskyed pa'i bya ba la mi ltos pa'i phyir /
kun rdzob kyi tha snyad du yang 'bru la sogs pa de'i rkyen yin par mi 'dod pa de bzhin du myu gu rang gi bdag nyid kyis yod pa yang bskyed pa'i bya ba la mi ltos pa'i phyir /
kun rdzob kyi tha snyad du yang 'bru la sogs pa de'i rkyen yin par mi 'dod do zhes bya bar dgongs so zhes bya ba ni /
mdo mdzad pa'i dgongs pa ni de lta bu yin no zhes bya ba'i tha tshig go /
de'i phyir gtan tshigs kyi don ma grub pa nyid do zhes bya ba ni /
med dam yod pa'i don la yang / /
rkyen ni rung ba ma yin te / /
med na gang gi rkyen ces bya / /
zhes gang gsungs pa des gang gi phyir myu gu yod pa dang med pa'i rkyen du 'bru la sogs pa mi rung ba de'i phyir /
skye bar smra ba dag gi gtan tshigs kyi don dam par de dag gi rkyen rnams ni /
nang gi skye mched rnams skyed par byed pa kho na yin te /
rkyen yin pa'i phyir /
dper na 'bru la sogs pa myu gu skyed par byed pa bzhin no / /
gang skyed par byed pa ma yin pa de ni rkyen nyid med de /
dper na ri bong gi rwa bzhin no zhes zer ba de ma grub pa nyid yin no / /
grangs can dag las gang dag yod pa de ni rkyen rnams kyis gsal bar byed pa'i phyir dang /
rags pa nyid du byed pa'i phyir /
yod na rkyen gyis ci zhig bya / /
zhes bya ba de mi rigs so zhes zer na zhes bya ba 'di'i bsdus pa'i don ni grangs can dag las gang dag nus pa smra ba dang gsal ba smra ba dag na re /
mdo byed pas /
yod na rkyen gyis ci zhig bya / /
zhes bya ba smras pa de ni mi rigs par smras pa yin te /
ci'i phyir zhe na /
'di ltar mun pa'i nang na bum pa la sogs pa yod pa mi gsal ba rnams la gsal bar byed pa'i rkyen mar me la sogs pa dag mi dgos sam ci /
rgyu las 'bras bu nus pa'i ngo bo nyid du yod pa la yang rags pa nyid du byed pa'i rkyen sa dang chu la sogs pa dag mi dgos sam ci /
de'i phyir mdo de ni nyes par smras pa yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis de dag gi gsal ba yang bsal zin pa'i phyir dang /
rags pa nyid kyang yod pa dang med pa nyid la ji skad bstan pa'i skyon du 'gyur ba'i phyir /
de ni gyi na'o zhes bya ba smras te /
de la de dag gi gsal ba yang bstsal zin pa'i phyir zhes bya ba ni sngar gsal ba bstsal ba'i skabs su grangs can gyis brtags pa'i mi gsal ba ni gsal bar mi byed de chen po la sogs pa mi gsal ba'i phyir /
dper na nam mkha'i me tog bzhin no zhes bya ba la sogs pas lan du mi gsal ba bstsal zin pa'i phyir ro / /
rags pa nyid kyang yod pa dang med pa nyid la sngar ji skad bstan pa'i skyon du 'gyur ba'i phyir zhes bya bas ni 'di skad bstan te /
re zhig grangs can dag la 'di skad ces dri bar bya ste /
ci rags pa nyid yod pa zhig rkyen gyis byed dam 'on te med pa zhig rkyen gyis byed /
de la gal te rags pa nyid med pa zhig rkyen gyis byed do zhe na /
de'i phyir slob dpon gyis /
med na gang gi rkyen ces bya / /
zhes gsungs pas gsal ba nyid med pa nam mkha'i me tog dang 'dra ba'i rkyen du mi rigs so zhes bstan pa'i skyon du 'gyur ba'i phyir ro / /
gal te rags pa nyid yod pa zhig rkyen gyis byed do zhe na /
de'i phyir slob dpon gyis /
yod na rkyen gyis ci zhig bya / /
zhes gsungs pas gsal ba nyid yod pa la ni tha snyad du yang rkyen yod par mi 'dod de bskyed pa'i bya ba la mi ltos pa'i phyir /
dper na skyes pa de nyid dam bum pa la sogs pa gzhan bzhin no zhes bstan pa'i skyon du 'gyur ba'i phyir ro / /
de ni gyi na'o zhes bya ba ni de ni mdo mdzad pa la sun 'byin pa ci yang ma yin no zhes bya ba'i tha tshig go / /
mdo sde pa dag na re /
med dam yod pa'i don la yang / /
rkyen ni rung ba ma yin te / /
zhes bya ba ni bden na zhes bya bas ni 'di skad bstan te /
mdo sde pa dag na re /
'bras bu med pa'i phyogs dang 'bras bu yod pa'i phyogs la ni 'bru la sogs pa rkyen med pas rkyen dang ldan pa med pa'i phyir /
skyed par byed pa ma yin pa de'i phyir /
med dam yod pa'i don la yang / /
rkyen ni rung ba ma yin te / /
zhes bya bas phyogs de gnyis sun phyung ba ni bden na /
kho bo cag gi phyogs ni yod pa dang med pa nyid gnyi gar yang brjod par bya ba ma yin pa'i mtshan nyid yin pas bye brag pa'i phyogs ltar 'bras bu med par smra ba yang ma yin la /
grangs can dang bye brag tu smra ba dag gi phyogs ltar 'bras bu yod par smra ba yang ma yin pas de'i phyir /
kho bo cag gi phyogs la khyed kyis ji skad smras pa'i sgrub pa'i gnod pa med do zhes zer ba yin no / /
'on kyang 'bras bu skye ba la mngon du phyogs pa'i tshe na rkyen rnams gcig la gcig phan 'dogs pa la brten nas 'bras bu skyed nus pa'i bdag nyid thob pa dag don dam par rkyen nyid du khas len pas de'i tshe na 'bras bu skye bzhin pa'i phyir ni med pa ma yin la /
ma skyes pa'i phyir ni yod pa ma yin pas zhes bya ba ni mdo sde pa nyid kyi gzhung las 'bras bu ni yod pa dang med pa nyid gnyi gar yang brjod par bya ba ma yin pas de la skyon yod pa'i phyir rkyen rnams 'bras bu skyed par byed pa kho na yin no zhes zer ba nyid bstan pa yin no / /
de la 'on kyang 'bras bu skye ba la mngon du phyogs pa'i tshe na zhes bya ba ni /
'bras bu mig gi rnam par shes pa la sogs pa dang myu gu la sogs pa da dung ma skyes pa skye bar 'dod pa dag skye ba la mngon du phyogs pa'i tshe na'o / /
rkyen rnams gcig la gcig phan 'dogs pa la zhes bya ba ni mig dang gzugs dang snang ba dang nam mkha' dang yid la byed pa rnams yul dang yul can gyi dngos por gnas shing gcig la gcig phan 'dogs pa dang /
sa bon dang chu dang me dang rlung la sogs pa grogs byed pa'i dngos por gnas shing gcig la gcig bstod par byed pa la'o / /
de la brten nas zhes bya ba ni gnas nas so / /
'bras bu skyed ces bya ba ni 'bras bu mig gi rnam par shes pa la sogs pa dang myu gu la sogs pa skyes pa'o / /
nus pa zhes bya ba ni 'bras bu de dag skyed nus pa nyid kyi'o / /
bdag nyid thob pa dag ces bya ba ni 'bras bu skyed nus pa nyid des rkyen gyi bdag nyid thob pa dag ste /
rkyen gang dag gi rang gi ngo bo nyid grub pa de dag ni 'bras bu skyed nus pa'i bdag nyid thob pa dag go / /
don dam par rkyen nyid du khas len pas zhes bya ba ni de ltar 'bras bu skyed nus pa'i bdag nyid thob pa'i rkyen de dag don dam par kho bo cag mdo sde pa dag rkyen nyid du khas len pas so / /
de'i tshe na 'bras bu skye bzhin pa'i phyir ni med pa ma yin la zhes bya ba ni gang gi phyir de'i tshe na 'bras bu mig gi rnam par shes pa la sogs pa dang myu gu la sogs pa dag skye ba la mngon du phyogs pa de'i phyir ni med pa zhes mi brjod do / /
ma skyes pa'i phyir ni yod pa ma yin pas zhes bya ba ni de'i tshe na skad cig gcig gis chod pas dngos su ma skyes pa'i phyir ni yod pa ma yin pas so / /
de'i phyir kho bo cag gi phyogs la ji skad smras pa'i sgrub pa'i gnod pa med do zhes zer ro zhes bya bas ni 'di skad bstan te /
gang gi phyir kho bo cag gi phyogs la 'bras bu yod pa dang med pa nyid gnyi gar yang brjod par bya ba ma yin pas /
de'i phyir khyed kyi 'bras bu yod pa dang med pa'i phyogs gnyis la ji skad smras pa'i bsgrub pas skyon brtag pa'i gnod pa de dag kho bo cag gi phyogs la med do zhes zer ba yin no / /
de skad ces zer ba de'i lan du 'grel pa byed pa nyid kyis /
'dir bshad pa /
brtag pa de la yang zhes bya ba ni mdo sde pa dag gis smras pa'i 'bras bu yod pa dang med pa nyid gnyi gar yang brjod par bya ba ma yin no zhes bya ba'i brtag pa de la yang 'grel pa byed pas /
med dam yod pa'i don la yang / /
rkyen ni rung ba ma yin te / /
zhes bya ba tshig le'ur byas pa 'dis sun dbyung ba smras pa yin no / /
'di skad bstan te /
mdo sde pas brtags pa'i 'bras bu yod pa dang med pa nyid gnyi gar yang brjod par bya ba ma yin pas de la yang rkyen rung ba ma yin no / /
ci'i phyir zhe na /
de'i phyir yod pa dang med pa nyid du brjod par bya ba ma yin pa ni rnam pa gnyi ga ma yin pa'i phyir de las gzhan pa bzhin no zhes bya bar dgongs so zhes bya ba smras te /
brtag pa 'di la yang 'bras bu yod pa dang med pa nyid du brjod par bya ba ma yin pa ni rnam pa gnyi ga ma yin pa'i phyir /
des na rnam pa gnyi ga ma yin pa'i phyir zhes bya ba 'di ni gtan tshigs yin no / /
de ltar 'bras bu phyogs su bya ba la de las gzhan pa gang yin pa de ni dpe 'gyur bas de'i phyir de las gzhan pa bzhin no zhes bya bar slob dpon gyis dgongs so zhes bya ba smras so / /
'di la yod pa dang med pa nyid du brjod par bya ba ma yin par 'dod pa gang yin pa de ni med pa yang ma yin yod pa yang ma yin pas /
don dam par mig la sogs pa de dag mig gi rnam par shes pa dang myu gu de dag gi rkyen ma yin par shes par bya ste /
de dag gi 'bras bu yod pa dang med pa nyid du brjod par bya ba ma yin pa'i phyir /
dper na de las gzhan pa bzhin pas zhes bya ba la /
'dir yang 'di la yod pa dang med pa nyid du brjod par bya ba ma yin par 'dod pa gang yin pa de ni med pa yang ma yin /
yod pa yang ma yin pas zhes bya ba 'di nyid ni chos can yin te /
mdo sde pas brtags pa'i 'bras bu yod pa dang med pa nyid du brjod par bya ba ma yin par 'dod pa rnam pa gnyi ga ma yin pa de 'dir chos can du bya'o / /
don dam par mig la sogs pa de dag mig gi rnam par shes pa dang myu gu de dag gi rkyen ma yin par shes par bya ste zhes bya ba 'di ni bsgrub par bya ba chos yin te /
don dam par rkyen mig dang gzugs dang snang ba dang nam mkha' dang yid la byed pa de dag la 'bras bu mig gi rnam par shes pa dang /
myu gu yod pa dang med pa nyid du brjod par bya ba ma yin pa de dag gi rkyen gyi ngo bo nyid med la /
de bzhin du rkyen 'bru la sogs pa la yang 'bras bu mig gi rnam par shes pa dang myu gu yod pa dang med pa nyid du brjod par bya ba ma yin pa de dag gi rkyen gyi ngo bo nyid med par shes par bya ste zhes rgyu dgag pa dang /
don dam par rkyen mig dang gzugs dang snang ba dang nam mkha' dang yid la byed pa de dag 'bras bu mig gi rnam par shes pa dang myu gu yod pa dang med pa nyid du brjod par bya ba ma yin pa de dag gi rkyen ma yin la /
de bzhin du de dag gi rkyen 'bru la sogs pa yang 'bras bu mig gi rnam par shes pa dang myu gu yod pa dang med pa nyid du brjod par bya ba ma yin pa de dag gi rkyen ma yin par shes par bya ste zhes 'bras bu dgag pa bsgrub par bya'o / /
de dag gi 'bras bu yod pa dang med pa nyid du brjod par bya ba ma yin pa'i phyir zhes bya ba 'di ni sgrub pa'i chos yin te /
ci'i phyir rkyen mig la sogs pa de dag la 'bras bu mig gi rnam par shes pa dang myu gu de dag gi rkyen gyi ngo bo nyid med la /
rkyen mig la sogs pa de dag kyang 'bras bu mig gi rnam par shes pa dang myu gu de dag gi rkyen ma yin par shes par bya zhe na /
rkyen de dag gi 'bras bu mig gi rnam par shes pa dang myu gu de dag yod pa dang med pa nyid du brjod par bya ba ma yin pa'i phyir ro zhes gtan tshigs bstan pa yin no / /
dper na de las gzhan pa bzhin pas zhes bya ba 'di ni dpe yin te /
dper na 'bras bu mig gi rnam par shes pa dang myu gu de las gzhan pa'i bum pa yang skye bzhin pa'i phyir ni med pa ma yin la ma skyes pa'i phyir ni yod pa ma yin pas /
yod pa dang med pa nyid du brjod par bya ba ma yin pa'i phyir /
rkyen mig la sogs pa de dag la 'bras bu bum pa'i rkyen gyi ngo bo nyid kyang med la /
rkyen mig la sogs pa de dag 'bras bu bum pa'i rkyen yang ma yin pa de bzhin du rkyen mig la sogs pa de dag la 'bras bu mig gi rnam par shes pa dang myu gu de dag gi rkyen gyi ngo bo nyid kyang med la rkyen mig la sogs pa de dag 'bras bu mig gi rnam par shes pa dang /
myu gu de dag gi rkyen kyang ma yin par shes par bya'o / /
de bzhin du dper na rkyen 'bru la sogs pa de dag la 'bras bu bum pa'i rkyen gyi ngo bo nyid kyang med la /
rkyen 'bru la sogs pa de dag 'bras bu bum pa'i rkyen kyang ma yin pa de bzhin du rkyen 'bru la sogs pa de dag la 'bras bu mig gi rnam par shes pa dang myu gu de dag gi rkyen gyi ngo bo nyid kyang med la rkyen 'bru la sogs pa de dag 'bras bu mig gi rnam par shes pa dang myu gu de dag gi rkyen kyang ma yin par shes par bya'o / /
de bzhin du 'bras bu snam bu dang sab ma dang rkyen rgyu spun dang rtsi rkyang la sogs pa la yang ci rigs par sbyar bar bya'o / /
'di'i bsdus pa'i don ni don dam par mig dang gzugs dang snang ba dang nam mkha' dang yid la byed pa dag mig gi rnam par shes pa'i rkyen ma yin te /
mig gi rnam par shes pa yod pa dang med pa nyid du brjod par bya ba ma yin pa'i phyir dper na bum pa bzhin te /
ji ltar bum pa skye bzhin pa'i phyir ni med pa ma yin la /
ma skyes pa'i phyir ni yod pa ma yin pas yod pa dang med pa nyid du brjod par bya ba ma yin pa'i phyir /
mig la sogs pa dag bum pa'i rkyen ma yin pa de bzhin du mig gi rnam par shes pa yang yod pa dang med pa nyid du brjod par bya ba ma yin pa'i phyir /
mig gi rnam par shes pa'i rkyen du mi 'gyur ro / /
de bzhin du don dam par 'bru la sogs pa dag kyang myu gu'i rkyen ma yin te /
myu gu yod pa dang med pa nyid du brjod par bya ba ma yin pa'i phyir /
dper na de las gzhan pa'i bum pa dang snam bu dang sab ma bzhin te /
ji ltar bum pa dang snam bu dang sab ma dag skye bzhin pa'i phyir ni med pa ma yin la /
ma skyes pa'i phyir ni yod pa ma yin pas yod pa dang med pa nyid du brjod par bya ba ma yin pa'i phyir /
'bru la sogs pa dag bum pa dang snam bu dang sab ma dag gi rkyen ma yin pa de bzhin du myu gu yang yod pa dang med pa nyid du brjod par bya ba ma yin pa'i phyir /
'bru la sogs pa dag myu gu'i rkyen du mi 'gyur ro / /
de ni lan ma yin no zhes bya ba ni mdo sde pa dag na re /
'bras bu yod pa 'am med par smra ba dag gi phyogs la ni /
med dam yod pa'i don la yang / /
rkyen ni rung ba ma yin te / /
zhes bya ba de bden na kho bo cag 'bras bu yod pa dang med pa nyid du brjod par bya ba ma yin par 'dod pa'i phyogs la ni de mi rung ngo zhes zer ba de ni lan ma yin te de ni bden pa ma yin no zhes bya ba'i tha tshig go / /
ci ste gzhan dag dbu ma pa la grub pa'i mtha' dang 'gal bar rgol te khyed kyi lung las /
de ni mig dang gzugs la med / /
de gnyis bar na'ang yod ma yin / /
gang du de ni gnas 'gyur ba / /
de yod ma yin de med min / /
zhes bya bas mig gi rnam par shes pa skye ba yod par bstan la /
khyed kyis mig gi rnam par shes pa skye ba med par bshad pa 'di grub pa'i mtha' dang 'gal lo zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis tha snyad du yod pa la sogs pa'i ngo bo nyid dang bral ba'i dngos po skye ba yang grub po zhes bya ba smras so / /
'di skad bstan te /
kun rdzob tu rgyu dang rkyen la sogs pa las yod pa dang med pa nyid du brjod par bya ba ma yin pa'i dngos po thams cad skye ba yang 'grub kyi /
don dam par ni mi 'grub pas de'i phyir grub pa'i mtha' dang 'gal ba med de /
ci ste yang rnam pa gnyis su smra ba dag 'bras bu yod pa dang med pa'i rkyen nyid du khas len pa'i phyir /
ji skad smras pa'i skyon med do zhes zer na zhes bya ba ni /
gcer bur rgyu ba dag las rnam pa gnyis su smra ba dag na re /
kho bo cag gi gzhung las 'bras bu ni yod pa yang ma yin la /
med pa yang ma yin pas rnam pa gnyi gar smra bas /
de'i phyir /
med dam yod pa'i don la yang / /
rkyen ni rung ba ma yin te / /
zhes bya ba de 'bras bu yod par smra ba'i phyogs dang med par smra ba'i phyogs dang /
gnyi ga ma yin par smra ba'i phyogs dag la ni rung gi /
kho bo cag gnyi gar smra ba'i phyogs la ni mi rung ste /
kho bo cag 'bras bu yod pa dang med pa gnyi gar smra ba la rkyen rnams rung bas rkyen las 'bras bu skye bar 'gyur ro zhes zer ba yin no / /
de la ci ste yang zhes bya ba'i sgra ni gal te yang 'di skad ces zer na zhes bya bar sbyar ro / /
rnam pa gnyis su smra ba dag /
ces bya bas ni gcer bur rgyu ba dag ste /
gang dag gcig tu 'bras bu med par smra ba yang ma yin la /
gcig tu 'bras bu yod par smra ba yang ma yin pa de dag ni /
rnam pa gnyis su smra ba dag /
ces bya'o / /
'bras bu yod pa dang med pa'i rkyen nyid du khas len pa'i phyir zhes bya bas ni 'di skad bstan te /
gang gi phyir gser la sor gdub mi dmigs pa de'i phyir 'bras bu yod pa yang ma yin la /
gang gi phyir sor gdub la gser yod pa de'i phyir 'bras bu med pa yang ma yin pas /
'bras bu yod pa dang med pa gnyi ga la rkyen nyid khas len pa'i phyir ro / /
ji skad smras pa'i skyon med do zhes zer na zhes bya ba ni de'i phyir dbu ma pas /
med dam yod pa'i don la yang / /
rkyen ni rung ba ma yin te / /
zhes ji skad smras pa'i skyon de kho bo cag gi phyogs la med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de dag kyang phyogs gnyi gar bstan pa'i sgrub pas rnam pa gnyis su smra ba bsal ba'i phyir dbugs mi phyin to zhes bya ba smras te /
rnam pa gnyis su smra ba de dag kyang bdag dang gzhan gnyis las skye ba med pa'i phyogs gnyi gar bstan pa'i sgrub pas rnam pa gnyis su smra ba bsal zin pa'i phyir /
phyogs gnyi gar bstan pa'i sgrub pa dag gis gtad khongs su chud par 'gyur ba'i phyir dang /
gnyis las skye bar ston pa'i rjes su dpag pa med pa'i phyir 'jigs pa dang bcas pa yin no zhes bya ba'i tha tshig go / /
'di skad bstan te /
'di ltar gcer bur rgyu ba dag gis yongs su brtags pa'i 'bras bu gser gyi rdzas bdag nyid kyi skad cig yod pa la ni rkyen me dang sol ba la sogs pa mi dgos te skyed pa'i byed pa la mi ltos pa'i phyir /
dper na bum pa bdag nyid yod pa la rkyen me dang sol ba la sogs pa mi dgos pa bzhin no / /
yang na snam bu bdag nyid med pa'i rkyen ni me dang sol ba la sogs pa ma yin pa bzhin du /
'bras bu gser gyi rdzas bdag nyid kyi skad cig med pa'i rkyen kyang me dang sol ba la sogs pa ma yin te bdag nyid med pa'i phyir /
dper na nam mkha'i me tog med pa'i rkyen nam mkha'i ma yin pa bzhin no / /
de bzhin du gcer bur rgyu ba dag gis yongs su brtags pa'i 'bras bu sor gdub kyi rdzas bdag nyid kyi skad cig yod pa la yang rkyen me dang sol ba la sogs pa mi dgos te bskyed pa'i bya ba la mi ltos pa'i phyir /
dper na snam bu bdag nyid yod pa la rkyen me dang sol ba la sogs pa mi dgos pa bzhin no / /
yang na sna bu bdag nyid med pa'i rkyen ni me dang sol ba la sogs pa ma yin pa bzhin du /
'bras bu sor gdub kyi rdzas bdag nyid kyi skad cig med pa'i rkyen kyang me dang sol ba la sogs pa ma yin te /
bdag nyid med pa'i phyir /
dper na nam mkha'i me tog med pa'i rkyen nam mkha' ma yin pa bzhin no / /
dbugs mi phyin to zhes bya ba ni dbugs phyin pa'i gnas ma yin pa'o / /
'di skad bstan te /
ji ltar rnam gnyis su smra ba dag gis brtags pa de 'jigs pa dang bcas pa yin pa de'i phyir dbugs phyin pa'i gnas ma yin te /
'di ltar 'bras bu gnyi ga'i bdag nyid du 'dod pa la gnyi ga'i bdag nyid dgag pas gnod par 'gyur ba'i phyir ro / /
de ltar na re zhig rkyen rnams spyir dgag pa bstan nas zhes bya bas ni 'di skad bstan te /
dngos po rnams kyi rang bzhin ni / /
rkyen la sogs pa yod ma yin / /
bdag gi dngos po yod min na / /
gzhan gyi dngos po yod ma yin / /
bya ba rkyen dang ldan ma yin / /
rkyen dang mi ldan bya ba med / /
bya dang mi ldan rkyen ma yin / /
bya ldan yod dam 'on te na / /
'di dag las rten skye bas na / /
de phyir 'di dag rkyen ces grag /
ji srid mi skye de srid du / /
'di dag rkyen min ji ltar min / /
med dam yod pa'i don la yang / /
rkyen ni rung ba ma yin te / /
med na gang gi rkyen ces bya / /
yod na rkyen gyis ci zhig bya / /
zhes bya ba'i tshig le'ur byas pa bzhi po de dag gis rgyu'i rkyen dang /
dmigs pa'i rkyen dang /
de ma thag pa'i rkyen dang /
bdag po'i rkyen bzhi po bsdus pa thams cad spyir dgag pa bstan pas na de'i phyir de ltar re zhig rkyen rnams spyir dgag pa bstan nas zhes bya ba smos so / /
da ni de dag khyad par du dgag pa'i rnam pa 'dod pas 'di bshad do zhes bya ba la /
de dag ces bya ba ni rkyen bzhi po de dag go / /
khyad par du dgag pa'i zhes bya ba ni rkyen bzhi po de dag re re nas khyad par du dgag pa'o / /
rnam pa zhes bya ba ni rnam pa tha dad pa'o / /
'dod pas zhes bya ba ni rnam pa de bya bar 'dod pas so / /
'di bshad do zhes bya ba ni de dag khyad par du dgag pa 'dod pa des rkyen bzhi po de dag re re nas khyad par du dgag pa'i rnam pa 'og nas 'byung ba'i gzhung de dag bshad par bya'o / /
re zhig rgyu'i rkyen gyi dbang du byas nas zhes bya ba ni gang gi phyir rgyu'i rkyen dang po yin la /
gzhan dag phyi ma yin pa de'i phyir /
dang por de nyid dgag pa'i dbang du byas nas so / /
'di la rkyen rnams spyi yin yang bskyed par bya ba skyed pa'i rkyen gang yin pa de rkyen du 'dod do zhes bya bas ni 'di skad bstan te /
'di ltar sa bon dang sa dang chu dang me dang rlung la sogs pa rkyen rnams myu gu skyed pa'i rkyen spyi yin par gzhan dag sems mod kyi /
'on kyang sa bon kho na las myu gu skye'i sa bon la sogs pa las mi skye bas de'i phyir bskyed par bya ba myu gu skyed pa'i rkyen sa bon gang yin pa de rgyu'i rkyen yin par bstan bcos mdzad pa bzhed do / /
'o na bskyed par bya ba skye ba ni tshogs pa la rag las pa'i phyir bskyed pa nyid ni gcig pu ma yin no zhe na zhes bya ba ni 'dir gzhan dag na re /
'o na bskyed par bya ba myu gu ni sa bon dang chu dang me dang rlung zhes bya ba rgyu rkyen tshogs pa spyi la rag las pa'i phyir myu gu skyed pa ni sa bon gcig pu ma yin pas rgyu'i rkyen 'ba' zhig las skye ba ma yin no zhes rgyu'i rkyen nyid 'gog par byed pa yin no / /
skye ba bkag pa'i phyir de mi 'thad pa ni bden mod kyi zhes bya ba 'di ni 'grel pa byed pas sngar gzhan dag na re bskyed pa nyid ni gcig pu ma yin no zhes bya bas rgyu'i rkyen 'gog par byed pa de khas blangs pa yin te /
don dam par rkyen thams cad las skye ba bkag pa'i phyir sa bon gcig pu las kyang myu gu mi skye bas skyed pa nyid ni gcig pu ma yin no zhes bya bas rgyu'i rkyen de mi 'thad pa ni 'dod do zhes zur gyis khas blangs pa yin no / /
'di skad bstan te /
ji skad du /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyed pa nam yang yod ma yin / /
zhes gsungs pas /
don dam par rkyen thams cad las skye ba bkag pa'i phyir rgyu nyid med pas skyed pa nyid med pa ni bden no zhes bya ba'i tha tshig go / /
'on kyang tha snyad pa'i rgyu rnam par gzhag pa khas blangs nas don dam pa'i rgyu'i rgyu nyid ji ltar mi 'thad pa de ltar bshad par bya'o zhes bya ba ni de ltar don dam par skye ba bkag pa'i phyir de mi 'thad pa ni 'dod mod kyi /
'on kyang gzhan dag na re /
dbu ma pa 'di dag la ni skye ba 'gog pa'i rnam pa tsam zhig yod du zad kyi /
rnam pa gzhan ni ci yang med do zhes zer na mi rung bas de'i phyir tha snyad kyi rgyu rnam par gzhag pa khas blangs nas /
don dam pa'i rgyu'i rgyu nyid ji ltar mi 'thad par de ltar bshad par bya ste /
gal te kun rdzob tu yang rgyu'i rkyen rnam par gzhag pa med du zin na ni des na don dam par de dgag tu yang med par 'gyur bas /
de'i phyir kun rdzob pa'i rgyu'i rkyen rnam par gzhag pa khas blangs nas so / /
don dam pa'i yul la rgyu'i rkyen de nyid du ji ltar mi 'thad pa de ltar bshad par bya'o / /
de la tha snyad pa'i zhes bya ba ni kun rdzob pa'o / /
rgyu zhes bya ba ni rgyu'i rkyen to / /
rnam par gzhag pa zhes bya ba ni nges pa'o / /
khas blangs nas zhes bya ba ni rgyu nyid du khas blangs nas so / /
don dam pa'i zhes bya ba ni don dam pa'i yul gyi'o / /
rgyu'i rgyu nyid ces bya ba ni rgyu'i rkyen ces tha snyad gdags pa'i rgyu nyid do / /
ji ltar mi 'thad pa de ltar bshad par bya'o zhes bya ba ni don dam par rgyu'i rkyen ni ji ltar mi 'thad pas de las dngos po rnams skye ba med pa de ltar bsgrub par bya'o / /
'di la rgyu ni 'di yin te zhes bya ba ni tha snyad pa'i rgyu rnam par gzhag pa 'di la sa bon gyi mtshan nyid rgyu'i rkyen ces bya bar khas blangs pa ni 'di lta bu yin te zhes bya bar sbyar ro / /
yod pa 'am med pa 'am yod med cing bsgrub pa yin par 'dod grang na zhes bya ba la /
yod pa zhes bya ba ni myu gu yod pa'o / /
med pa zhes bya ba yang myu gu med pa'o / /
yod med ces bya ba yang myu gu yod med gnyi ga'i bdag nyid do / /
sgrub pa zhes bya ba ni skyed pa'o / /
yin par 'dod grang na zhes bya ba ni kun rdzob tu khas blangs pa yin no / /
de yang zhes bya ba la sogs pas ni don dam pa'i rgyu'i rgyu nyid ji ltar mi 'thad pa de ltar bstan to / /
gang tshe chos ni yod pa dang / /
med dang yod med mi bsgrub pa / /
de yi tshe na don dam par / /
ji ltar sgrub byed rgyu zhes bya / /
de ni sgrub par byed pa ma yin pa kho na ste zhes bya ba ni phyogs yin te don dam par 'bras bu myu gu'i mtshan nyid kyi chos yod pa dang med pa dang yod med gnyi ga mi bsgrub pa de'i tshe na rgyu'i rkyen de 'bras bu sgrub par byed pa ma yin pa kho na yin pas rgyu ma yin no zhes dgag pa yin no / /
yod pa'i phyir dang med pa'i phyir bdag dang gzhan bzhin du rjes su dpag pa'i gnod par 'gyur ba'i phyir dang /
phyogs gnyi ga'i skyon du 'gyur ba'i phyir ro zhes bya bar dgongs so zhes bya ba ni bsgrub pa'i chos yin no / /
'di skad bstan te /
rkyen ni 'bras bu'i chos yod par skyed par byed pa ma yin te yod pa'i phyir dper na bdag bzhin te /
ji ltar rgyus rgyu bdag nyid skyed par mi byed par rjes su dpag pa'i gnod par 'gyur ba'i phyir ro / /
'bras bu'i chos med par skyed par byed pa yang ma yin te /
med pa'i phyir dper na gzhan bzhin te /
ji ltar rgyu sa bon gyis bum pa la sogs pa gzhan skyed par mi byed pa'i rjes su dpag pa'i gnod par 'gyur ba'i phyir ro / /
'bras bu'i chos yod med gnyis ka yang skyed par byed pa ma yin te /
phyogs gnyis ka'i skyon du 'gyur ba'i phyir bdag dang gzhan bzhin te /
ji ltar rgyus bdag dang gzhan gnyi ga skyed par byed pa ma yin par rjes su dpag pa'i gnod par 'gyur ba'i phyir ro zhes bya bar slob dpon gyis dgongs so / /
de ltar rgyu'i rgyu nyid mi 'thad pa'i phyir de yang mi 'thad do zhes bya ba ni de ltar don dam par rgyu'i rkyen ces tha snyad gdags pa'i rgyu nyid mi 'thad par bstan pa'i phyir /
'bras bu skye ba de yang mi 'thad do zhes bya ba'i tha tshig go / /
re zhig de nyid tha snyad pa'i rgyu rnam par gzhag pa khas blangs nas don dam pa'i rgyu'i rgyu nyid ji ltar mi 'thad pa de ltar bshad pa yin no / /
da ni bskyed par bya ba 'bras bu dang skyed pa'i rkyen gang yin pa de gnyis ka tha snyad pa yin par bsgrub par bya ste /
de'i phyir rgyu'i rgyu nyid ni bskyed par bya ba mngon par bsgrubs pas bstan pa yin no zhes bya ba la sogs pa smras so / /
rgyu'i rgyu nyid ni zhes bya ba ni rgyu'i rkyen ces tha snyad gdags pa'i rgyu nyid do / /
bskyed par bya ba zhes bya ba ni 'bras bu de ste /
rgyu las skye zhing rgyus bskyed par bya ba dang 'byung bar bya ba yin pas bskyed par bya ba ste /
'bras bu'i mtshan nyid myu gu zhes bya ba yin no / /
mngon par bsgrubs pas zhes bya ba ni bskyed par bya ba de mngon par bsgrub pa ste /
'bras bu bskyed pas zhes bya ba'i tha tshig go / /
bstan pa yin na zhes bya ba ni bskyed par bya ba mngon par bsgrub pa ste bstan pa dang rjes su dpag pa dang bsgrub par bya ba yin na'o / /
yod pa la sogs pa'i mtshan nyid kyi bdag nyid kyis mngon par sgrub par mi byed pa'i phyir rgyu can rgyu las skye ba ni tha snyad pa yin la zhes bya bas ni 'di skad bstan te /
gal te 'bras bu yod pa 'am med pa 'am yod med gnyi ga'i bdag nyid cig skyed cing mngon par sgrub par byed na ni des na sa bon la rgyu zhes tha snyad gdags su yang rung ba zhig na de la yang gang gi phyir don dam par yod pa dang yod med gnyi ga'i mtshan nyid kyi bdag nyid kyis skyed cing mngon par sgrub par mi byed pa de'i phyir 'bras bu rgyu can rgyu las skye ba ni tha snyad pa yin no / /
de la yod pa la sogs pa'i mtshan nyid kyi bdag nyid kyis zhes bya ba ni 'bras bu'i chos yod pa dang med pa dang yod med gnyis ka'i mtshan nyid kyi bdag nyid ji skad sngar bstan pas so / /
mngon par sgrub pa mi byed pa'i phyir zhes bya ba ni rgyus bskyed cing mngon par sgrub par mi byed pa'i phyir ro / /
rgyu can zhes bya ba ni 'bras bu ste /
rgyu las skye ba'i phyir ro / /
rgyu las skye ba ni zhes bya ba ni rgyu'i rkyen las bskyed pa ni'o / /
tha snyad pa yin pa zhes bya ba ni kun rdzob kyi tha snyad du brjod pa yin la zhes bya ba'i tha tshig go / /
rgyu yang de dang 'dra ba kho nar 'gyur bas grub po zhes bya ba ni /
ji ltar 'bras bu myu gu tha snyad pa yin pa de bzhin du rgyu yang tha snyad pa yin pa kho nar 'gyur bas bskyed par bya ba 'bras bu dang /
skyed pa'i rkyen gang yin pa de gnyi ga tha snyad pa yin par grub po zhes bya ba'i tha tshig go / /
yang na rang gi sde pa dag kyang phyir zlog par byed de zhes bya ba la /
yang na zhes bya ba'i sgra ni rnam par brtag pa'i don te /
tshig le'ur byas pa des rnam pa gzhan du yang rnam par bshad par bya'o zhes bya ba'i tha tshig go / /
rang gi sde pa dag ces bya ba ni mdo sde pa dang bye brag tu smra ba dag go / /
yang phyir zlog par byed de zhes bya ba ni yang skye ba bsgrub pa'i phyir /
phyir rgol ba nyid du gnas par byed pa yin no / /
nang gi skye mched rnams skyed par byed pa rgyu la sogs pa ni yod pa kho na yin te /
de ltar de bzhin gshegs pas gsungs pa'i phyir /
gang de bzhin gshegs pas ji skad gsungs pa de ni de bzhin te /
dper na mya ngan las 'das pa ni zhi ba'o zhes bya ba bzhin no zhes bya ba la /
'dir yang nang gi skye mched rnams skyed par byed pa rgyu la sogs pa ni zhes bya ba 'di ni chos can yin te /
nang gi skye mched mig la sogs pa rnams skyed par byed pa rgyu'i rkyen dang /
dmigs pa'i rkyen dang /
de ma thag pa'i rkyen dang /
bdag po'i rkyen chos can dag don dam par yod pa kho na yin te zhes bya ba'i chos khyad par can bsgrub par bya ba'i gzhi yin pa'i phyir ro / /
yod pa kho na yin te zhes bya ba 'di ni bsgrub par bya ba chos yin te /
'dir rkyen chos can rnams la don dam par yod pa kho na yin te zhes bya ba'i chos khyad par can bsgrub par bya ba yin no / /
de ltar de bzhin gshegs pas gsungs pa'i phyir zhes bya ba 'di ni sgrub pa'i chos yin te /
nang gi skye mched rnams skyed par byed pa rgyu la sogs pa rkyen bzhi po dag don dam par yod pa kho na yin te zhes bya ba de ltar de bzhin gshegs pas gsungs pa'i phyir ro / /
de dag don dam par yod pa kho na yin no zhes gtan tshigs kyi don bstan pa yin no / /
gang de bzhin gshegs pas ji skad gsungs pa de ni de bzhin te zhes bya ba 'di ni nye bar sbyar ba'i sbyor ba yin te /
de ltar de bzhin gshegs pas gsungs pa'i phyir rkyen bzhi po dag don dam par yod pa kho na yin par cis mngon zhe na /
gang de bzhin gshegs pas ji skad gsungs pa de ni de bzhin te gzhan du 'gyur ba ma yin no zhes bsgrub par bya ba dang sgrub pa'i chos nye bar sbyar ba'i sbyor ba yin no / /
dper na mya ngan las 'das pa ni zhi ba'o zhes bya ba bzhin no zhes bya ba 'di ni dpe yin par sbyar te /
'di la dper na de bzhin yang brgal zhing brtag par bya ste zhes bya ba ni 'grel pa byed pas yang tshig le'ur byas pa de nyid kyi rang gi bdag nyid kyis rang gi sde pa dag la brgal zhing brtag par bya ste zhes bya bar sbyar ro / /
'dir khyod kyi gtan tshigs kyi don du 'dod pa gang yin /
de bzhin gshegs pas kun rdzob tu de skad du gsungs pa'i phyir ram /
'on te don dam par gsungs pa'i phyir zhes bya ba gal gnyis bzung ste /
smra ba 'di nyid brgal zhing brtag pa yin te /
khyed kyi gtan tshigs kyi don du 'dod pa de ltar de bzhin gshegs pas gsungs pa'i phyir zhes bya ba de de bzhin gshegs pas kun rdzob tu de skad gsungs pa'i phyir ram /
'o na don dam par de skad gsungs pa'i phyir ram /
gang yin zhes brgal zhing brtag pa yin no / /
gal te kun rdzob tu na ni rang la ma grub pa'i don nyid do zhes bya ba ni gal te de bzhin gshegs pas kun rdzob tu de skad gsungs pa'i phyir ro zhe na /
des na khyed rang la ma grub pa'i don nyid yin te /
'di ltar khyed kyi sgrub pa ni de bzhin gshegs pas don dam par rkyen bzhi po dag yod par gsungs pa'i phyir /
don dam par de dag las dngos po rnams skye bar 'dod pa yin la /
'dir gtan tshigs kyi don ni de bzhin gshegs pas kun rdzob tu de skad gsungs pa'i phyir zhes zer na /
de ni kho bo 'dod pa yin pas khyed rang la ma grub pa'i don nyid yin no / /
'on te don dam par na ni zhes bya ba ni 'on te rang la ma grub pa'i don nyid mi 'dod pas /
gtan tshigs kyi don de de bzhin gshegs pas don dam par de skad gsungs pa'i phyir ro zhes zer na ni'o / /
de ltar na /
gang tshe chos ni yod pa dang / /
med dang yod med mi bsgrub pa / /
zhes bya ba brjod do / /
don dam pa'i gnas skabs na rkyen rnams kyi 'bras bu dang /
nang gi chos yod pa dang med pa dang yod med gnyi ga'i bdag nyid gang yang mi bsgrub mi bskyed pa de la de bzhin gshegs pas don dam par de skad gsungs pa'i phyir zhes ji ltar brjod du rung ste mi rung ngo / /
ci'i phyir zhe na /
de'i tshe 'bras bu yod pa dang med pa gnyi ga'i bdag nyid kyi rkyen nyid bsal ba'i phyir ro / /
de'i tshe /
ji ltar sgrub byed rgyu zhes bya / /
de lta yin na mi rigs so / /
de ni sgrub par byed pa'i rgyu ma yin pa kho na'o zhes bya ba'i tshig gi don to zhes bya bas ni 'di skad bstan te /
don dam par 'bras bu'i chos yod pa dang med pa dang gnyi ga'i bdag nyid skye ba bstsal zhing rkyen rnams kyis kyang 'bras bu mi skyed pa nyid du bstsal ba de'i tshe ji ltar rgyu rkyen ces bya ste /
de lta yin na don dam par rgyu'i rkyen mi rigs so zhes bya ba'i tha tshig go / /
de'i phyir don dam par bsgrub par bya ba 'bras bu'i dngos po dang sgrub par byed pa rgyu'i dngos po nyid ma grub pa'i phyir /
gtan tshigs kyi don de ltar de bzhin gshegs pas gsungs pa'i phyir zhes bya ba de ma grub pa nyid do / /
gtan tshigs kyi don 'gal ba nyid do zhes bya ba ni ci ste de bzhin gshegs pas kun rdzob du rkyen rnams yod par gsungs pa de nus pa'i ngo bo nyid kyis med na mi 'byung ba'i tshul gyis gtan tshigs su 'dod na 'di la yang khyed kun rdzob tu ngo bo nyid yod par sgrub pa ni don dam par ngo bo nyid med par sgrub pa yin pas /
de ltar na khyod don dam par ngo bo nyid yod par 'dod pa dang 'gal ba'i don nyid yin no / /
gzhan dag na re zhes bya ba ni /
slob dpon de ba shar mas rang gi dbu ma'i 'grel pa dkar po 'char ba zhes bya ba byas pa las tshig le'ur byas pa 'di'i don 'di ltar rnam par bshad pa byed do zhes bya bar sbyar ro / /
ci'i phyir de 'dir smos she na /
slob dpon legs ldan byed kyis 'di snyam du bsams te /
gang gi phyir bdag gis de bzhin gshegs pas mya ngan las 'das pa'i mtshan nyid ni zhi ba'o zhes gsungs la /
de yang don par yod pa kho na yin pa de bzhin du de bzhin gshegs pas rkyen bzhi po de dag kyang yod par gsungs pas /
de dag kyang don dam par yod pa kho na yin no zhes bya bar sbyar ro / /
de bzhin gshegs pas rkyen bzhi po dag yod par ji skad gsungs she na /
de'i phyir de ltar yang bcom ldan 'das kyis rgyu ni sgrub par byed pa'o / /
dmigs pa ni sems dang sems las byung ba rnams kyi dmigs pa'o / /
de ma thag pa ni sems dang sems las byung ba 'gags ma thag pa rnams las te /
tha ma ma gtogs pa'o / /
bdag po ni gang yod na gang 'byung ba de yin no zhes gsungs pas zhes bya ba smras te /
de ni de bzhin gshegs pas rkyen bzhi po dag yod par gsungs pa'i khungs bstan pa yin te /
ji skad smras pa'i tshig bzhi po de dag kyang rkyen bzhi po dag go rims bzhin du sbyar ro / /
de ltar rgyu la sogs pa rkyen rnams rkyen gyi ngo bo nyid du yod pa'i phyir /
gtan tshigs grub pas 'dod pa'i don nyams par mi 'gyur ro zhes zer ro zhes bya ba ni /
gang de bzhin gshegs pas ji skad gsungs pa de ni de bzhin te zhes bya bas nye bar sbyar ba'i spyod pa bstan pa de'i mjug bsdu ba yin te /
gang de bzhin gshegs pas ji skad gsungs pa de nyid de bzhin te gzhan du 'gyur ba ma yin la /
de bzhin gshegs pas rkyen bzhi po dag kyang yod par gsungs pas de ltar rgyu la sogs pa rkyen bzhi po rnams ngo bo nyid du yod par grub pa'i phyir /
kho bo cag gi gtan tshigs de ltar de bzhin gshegs pas gsungs pa'i phyir zhes bya ba de grub pas /
kho bo cag gi 'dod pa'i don dngos po rnams rkyen las skye'o zhes bya ba de nyams par mi 'gyur te grub po zhes zer ba yin no / /
de skad ces zer ba de'i lan du /
'grel pa byed pa nyid kyis 'dir bshad pa /
kun rdzob tu de ltar khas blangs pa'i phyir dang de'i skyon brjod pas /
lan btab zin pa'i phyir de ni rigs pa ma yin no zhes bya ba smras te /
'dir bshad pa zhes bya ba ni phyogs snga ma de la 'grel pa byed pas tshig le'ur byas pa 'dis sun dbyung bar bshad pa yin no / /
kun rdzob tu de ltar khas blangs pa'i phyir zhes bya ba ni de bzhin gshegs pas rkyen bzhi po dag yod par gsungs pa ni /
kho bos kyang rgyu can rgyu las skye ba ni tha snyad pa yin la /
rgyu yang de dang 'dra ba kho nar 'gyur bas grub po zhes kun rdzob tu de ltar khas blangs pa'i phyir khyod kyi gtan tshigs de ni rigs pa ma yin pa'i phyir /
dpe'i skyon brjod pas lan btab zin pa'i phyir zhes bya bas ni 'di skad bstan te /
ji ltar sngar khyed kyis 'bru la sogs pa la don dam par byed pa dang ldan pa nyid yod pa kho na yin te /
kun rdzob tu de ltar khas blangs pa'i phyir /
gang kun rdzob tu ji ltar khas len pa de ni don dam par yang de bzhin te /
dper na ri bong gi rwa med pa bzhin no zhes dpe bstan pa de la kho bos don dam par ri bong gi rwa yang med pa nyid du ma grub pa'i phyir ji skad smras pa'i skyon med pa yin no zhes dpe'i skyon brjod pas ri bong gi rwa'i dpe yang kun rdzob tu med pa nyid du 'dod kyi /
don dam par med pa nyid du ni mi 'dod pas khyod kyi dpe ma grub po zhes lan btab pa de bzhin du /
khyod kyis 'dir dper na mya ngan las 'das pa ni zhi ba'o zhes bya ba bzhin no zhes dpe bstan pa de yang kho bos kun rdzob tu zhi ba nyid du 'dod kyi /
don dam par zhi ba nyid du mi 'dod pas de'i phyir khyod kyi mya ngan las 'das pa'i dpe de ni kho bos ri bong gi rwa'i dpe'i skyon brjod pas lan btab cing sun phyung zin pa'i phyir /
khyod kyi dpe de ni rigs pa ma yin no zhes bya ba'i tshig phrag dog gis slob dpon bud+d+ha pA li ta'i rnam par bshad pa sun dbyung ba byas pa ni ma yin gyi /
'di ltar mi rigs pa'i phyir sun phyung ngo / /
slob dpon de ba shar ma la rjes su chags pa yang ma yin mod kyi /
de'i rnam par bshad pa 'di la skyon med pas de'i phyir bdag 'di la rjes su yi rang bas de'i gzhung yang 'dir smos so / /
de'i phyir slob dpon de ba shar ma ni dbu ma'i bstan bcos la gzhung mi gzugs pa'i rnam pa yongs su bzung bas ngo bo nyid med pa nyid bstan par bya ba yin pas zhes bya ba la sogs pa bstan to / /
dbu ma'i bstan bcos la zhes bya ba dbu ma pa rnams kyi grub pa'i mtha' la'o / /
gzhung mi gzugs pa zhes bya bas ni 'di skad bstan te /
ji tsam du gzhan gyi grub pa'i mtha' sun dbyung ba la mi ltos par rang gi grub pa'i mtha' sgrub par byed pa de ni gzhung gzugs pa zhes bya'o / /
gang gzhan gyi grub pa'i mtha' sun 'byin pa tsam 'ba' zhig byed cing rang gi grub pa'i mtha' la cung zad kyang sgrub par mi byed pas 'di ltar gzhan gyis yongs su brtags pa'i dngos po 'gog pa tsam 'ba' zhig byed pa de ni gzhung mi gzugs pa zhes bya'o / /
de'i rnam pa yongs su bzung bas gzhung mi gzugs pa de'i tshul yongs su bzung bas so / /
ngo bo nyid med pa nyid bstan par bya ba yin pas zhes bya ba ni dbu ma pa rnams kyi grub pa'i mtha' de la gzhan gyis yongs su brtags pa'i dngos po thams cad kyi ngo bo nyid dgag pa tsam bstan par bya ba yin gyi /
dbu ma pa rnams don dam par chos 'ga' yang khas mi len par bstan pa yin no / /
de la dgag par bya ba ni gnyis te zhes bya ba ni dbu ma pa rnams la gzhan gyis yongs su brtags pa'i dngos po dgag par bya ba ni rnam pa gnyis yod pa'o / /
brjod pa la mngon par zhen pa zhes bya ba ni sgra la lhag par chags pa'o / /
brjod par bya ba la mngon par zhen pa zhes bya ba ni sgra'i don la lhag par chags pa zhes bya ba'i tha tshig go / /
de la skye ba bkag pas ni brjod par bya ba la mngon par zhen pa bkag pa'o zhes bya ba ni /
gang gi phyir gzugs sam /
tshor ba 'am /
'du shes sam /
'du byed rnams sam /
rnam par shes pa skyes nas brjod par bya ba de dag la mngon par zhen cing lhag par chags pa dang 'dzin par 'gyur gyi ma skyes na mi 'gyur ro / /
skye ba de yang /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya ba la sogs pa gzhung gi tshogs kyis bkag pas de'i phyir brjod par bya ba la mngon par zhen pa ni med do / /
'on kyang gzugs la sogs pa chos rnams zhes brjod pa'i sgra tsam zhig phyi na lus pas de'i phyir brjod pa la mngon par zhen pa dgag pa'i rnam pa 'dod pas zhes bya ba smras te /
brjod pa la mngon par zhen pa dgag pa zhes bya ba ni de bstsal ba'o / /
rnam pa zhes bya ba ni brjod pa la mngon par zhen pa dgag pa'i rnam pa tha dad pa'o / /
'dod pas zhes bya ba ni brjod pa la mngon par zhen pa dgag pa'i rnam pa de bya bar 'dod pas so / /
dbu ma pa dag brjod pa la mngon par zhen pa dgag pa'i rnam pa 'dod pa des slob dpon gyis /
gang tshe chos ni yod pa dang / /
med dang yod med mi sgrub pa / /
ji ltar sgrub byed rgyu zhes bya / /
de lta yin na mi rigs so / /
zhes bya ba 'di gsungs so / /
tshig le'ur byas pa 'dis ni brjod pa la mngon par zhen pa dgag pa bstan to / /
'di la bsdus pa'i don ni zhes bya ba ni tshig le'ur byas pa 'di la bsdus pa'i don ni 'di yin no zhes bya bar sbyar ro / /
sgrub par byed pa'i phyir rgyur 'dod na zhes bya ba ni 'bras bu skyed par byed pa'i phyir sa bon la rgyu zhes brjod par bya ba yin na zhes bya ba'i tha tshig go / /
de yang 'bras bu yod pa dang med pa dang gnyi ga'i bdag nyid la yang mi srid pas zhes bya bas ni 'di skad bstan te /
'di ltar 'bras bu yod pa la ni rgyus bya ba med de 'bras bu skyes zin pa'i phyir /
dper na bum pa bzhin no / /
de bzhin du 'bras bu med pa la yang rgyus bya ba med de 'bras bu med pa'i phyir /
dper na nam mkha'i me tog bzhin no / /
'bras bu gnyi ga'i bdag nyid la yang rgyus bya ba med de gnyi ga'i rkyen du 'gyur ba'i phyir ro / /
des na rgyur brjod pa la 'jug pa'i byed rgyu med pa'i phyir /
rgyu'i rgyu nyid mi rigs pas zhes bya ba smras te /
rgyur brjod pa la 'jug pa'i byed rgyu zhes bya ba ni rgyu zhes tha snyad gdags pa la 'jug pa'i byed rgyu ste 'bras bu skyes pa gang yin pa'o / /
de med pa'i phyir rgyu zhes tha snyad gdags pa'i phyir rgyu nyid gzhan dag gis yod par brtags par mi rigs pas sgrub par byed pa'i phyir rgyur 'dod pa de mi grub po / /
de'i phyir dngos po rnams skyes pa kho na yin te rgyu yod pa'i phyir ro zhes smras pa gang yin pa de ma grub po zhes zer ro zhes bya ba ni /
slob dpon de ba shar mas rang gi 'grel pa dkar po 'char ba nyid kyi skabs su skye bar smra ba gzhan gyi phyogs snga mar bzhag pa'i tshig de ma grub po zhes slob dpon de ba shar ma nyid kyis sun dbyung ba yin no / /
der skye ba smra ba gzhan gyi phyogs snga mar bzhag pa'i tshig gang yin zhe na /
dngos po rnams skye ba kho na yin te /
rgyu yod pa'i phyir ro zhes smras pa gang yin pa'o / /
slob dpon de ba shar ma nyid kyis de ma grub po zhes sun dbyung ba'i gtan tshigs ni sgrub par byed pa'i phyir rgyur 'dod na /
de yang 'bras bu yod pa dang med pa dang gnyi ga'i bdag nyid la yang mi srid pa'i rgyur brjod pa la 'jug pa'i byed rgyu med pa'i phyir /
rgyu'i rgyu nyid mi rigs pas zhes gong du bstan pa nyid yin te /
slob dpon de ba shar ma'i rnam par bshad pa de ni 'grel pa byed pa nyid kyang 'dod do / /
gzhan dag na re zhes bya ba ni /
slob dpon bud+d+ha pA li tas rang gi dbu ma'i 'grel pa bud+d+ha pA li ta zhes bya ba byas pa las tshig le'ur byas pa 'di'i don 'di ltar rnam par bshad pa byed do zhes bya bar sbyar ro / /
don dam par dngos po rnams skye ba kho na yin te /
rgyu yod pa'i phyir zhes smras pa ni zhes bya ba ni /
slob dpon bud+d+ha pA li tas rang gi 'grel pa bud+d+ha pA li ta nyid kyi skabs su skye bar smra ba gzhan gyi phyogs snga mar bzhag pa'i tshig yin te /
de la don dam par dngos po skye ba kho na yin te zhes bya ba ni phyogs yin la /
rgyu yod pa'i phyir ro zhes bya ba ni gtan tshigs yin par sbyar ro / /
dngos po yod pa dang med pa dang gnyi ga'i bdag nyid mngon par sgrub par mi byed pa'i phyir ro / /
rgyu'i mtshan nyid mi 'thad pas gtan tshigs kyi don ma grub pa nyid do zhes zer ro zhes bya ba ni slob dpon bud+d+ha pA li ta nyid kyi phyogs snga mar de'i gtan tshigs kyi don ma grub pa nyid do zhes sun dbyung ba'i phyogs phyi ma yin te /
de la gtan tshigs kyi don ma grub pa nyid do zhes bya ba ni skye bar smra ba'i phyogs snga ma'i gtan tshigs kyi don rgyu yod pa'i phyir ro zhes smras pa de ma grub pa nyid do zhes zer ba yin no / /
ci'i phyir zhe na /
dngos po yod pa dang med pa dang gnyi ga'i bdag nyid mngon par sgrub par mi byed pa'i phyir /
rgyu mtshan nyid mi 'thad pas zhes bya bas rang gi gtan tshigs bstan to / /
de ni bzang po ma yin te zhes bya ba ni 'grel pa byed pa nyid kyis slob dpon bud+d+ha pA li ta'i rnam par bshad pa de sun dbyung ba'i tshig yin no / /
de ci'i phyir bzang po ma yin zhe na /
de'i phyir lan btab zin pa'i phyir ro zhes bya ba smras te 'bras bu bdag nyid yod pa skye bar mi byed pa zhes bya ba yang dam bcas pa tsam du zad de /
gtan tshigs kyang med /
dpe yang med /
'bras bu bdag nyid med pa skyed par mi byed pa zhes bya ba yang dam bcas pa tsam du zad de /
gtan tshigs kyang med /
dpe yang med pa yin /
'bras bu gnyi ga'i bdag nyid skyed par mi byed pa zhes bya ba yang dam bcas pa tsam du zad de /
gtan tshigs kyang med /
dpe yang med pas rig tsam gyis ni gzhan gyi phyogs sun 'byin par mi 'gyur ro zhes sngar lan btab zin pa'i phyir /
de ni bzang po ma yin no / /
de ltar re zhig rgyu'i rkyen gyis rkyen nyid mi rigs so zhes bya ba ni de ltar rigs pas dpyad na re zhig rgyu'i rkyen ces tha snyad gdags pa'i rkyen nyid don dam par skyed par byed pa nyid yin par mi rigs so // //
bam po nyi shu pa /
da ni dmigs pa'i rkyen gyi rkyen nyid kyang ji ltar mi rigs pa de ltar dpyad par bya ste zhes bya ba ni /
ji ltar rgyu'i rkyen ces tha snyad gdags pa'i rkyen nyid rigs pas dpyad na don dam par rkyen nyid du mi rigs pa de ltar /
da ni dmigs pa'i rkyen ces tha snyad gdags pa'i rkyen nyid kyang rigs pas dpyad na don dam par rkyen nyid du mi rigs pa de ltar dpyad par bya ste shes bya bar sbyar ro / /
de'i phyir /
yin pa'i chos 'di dmigs pa ni / /
med pa kho nar nye bar bstan / /
zhes bya ba la zhes bya bas ni 'di skad bstan te /
tshig le'ur byas pa 'dis dmigs pa'i rkyen 'gog par byed do / /
de la yin pa'i chos 'di zhes bya ba ni khyad par gyi gzhi yin la /
dmigs pa ni /
med pa kho nar nye bar bstan / /
zhes bya ba ni de'i khyad par yin te /
dmigs pa med pa yin pa'i chos mig gi rnam par shes pa la sogs pa blo la bzhag pa 'di ni don dam par dmigs pa med pa kho nar bcom ldan 'das kyis nye bar bstan to zhes bya bar sbyar ro / /
yin pa'i zhes bya ba ni gyur pa'i gzhi zhes bya ba'i tha tshig go zhes bya ba ni /
dmigs pa med pa ma yin pa'i zhes bya ba ni dmigs pa med par gyur pa'i zhes bya ba'i tha tshig go / /
chos zhes bya ba ni rang gi mtshan nyid 'dzin pa'i phyir ro zhes bya ba ni mig gi rnam par shes pa la sogs pa nyid chos zhes bya'o / /
de dag gi rang gi mtshan nyid gang zhe na /
rnam par shes par byed pa nyid dang byed pa med pa nyid de /
rang gi mtshan nyid de dag 'dzin pa'i phyir chos zhes bya'o / /
'di zhes bya ba ni mig gi rnam par shes pa la sogs pa blo la bzhag pa bstan pa'o zhes bya ba ni /
mig gi rnam par shes pa dang rna ba dang sna dang lce dang lus dang yid kyi rnam par shes pa dag blo la bzhag cing blo la bkod pa mngon sum du snang ba dang 'dra ba 'di bstan cing bshad pa'o / /
dmigs pa zhes bya ba ni de dag dmigs par bya ba yin pa ste /
dmigs pa ni gzung ba zhes bya ba'i don gang yin pa'o zhes bya ba ni gzugs dang /
sgra dang /
dri dang /
ro dang /
reg dang chos zhes bya ba'i dngos po de dag ni dmigs par bya ba dang gzung bar bya ba yin pas dmigs pa zhes bya'o / /
dmigs pa ni gzung ba zhes bya ba'i don gang yin pa'o zhes bya ba ni yul zhes bya ba'i tha tshig go / /
dmigs pa med pa kho nar zhes bya ba ni dmigs pa med pa nyid du'o zhes bya ba ni dmigs pa med pa yin pa'i chos mig gi rnam par shes pa la sogs pa blo la bzhag pa 'di ni don dam par dmigs pa med pa kho nar zhes bya ba dmigs pa nyid du bcom ldan 'das kyis nye bar bstan to zhes bya bar sbyar ro / /
ji ltar dmigs pa med ce na /
don dam par de dag skye ba bkag pa'i phyir ro zhes bya ba ni dmigs pa med pa yin pa'i chos mig gi rnam par shes pa la sogs pa blo la bzhag pa 'di ji ltar dmigs pa med ce na /
don dam par bcom ldan 'das kyis mig gi rnam par shes pa la sogs pa dmigs par byed pa de dag skye ba bkag pa'i phyir /
gzugs la sogs pa dmigs pa yang med pa'i phyir ro / /
ci ste gzhan dag 'di skad ces ma skyes pa ni dmigs par mi byed de med pa'i phyir ro zhes bya ba dang /
skyes pa yang dmigs par mi byed de grub zin pa'i phyir ro zhes bya ba ni bden na /
'on kyang rnam par shes pa skye bzhin pa ni yul la dmigs par byed do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
skye bzhin pa la yang dmigs pa med de skye bzhin pa'i phyir gzugs bzhin no zhes bya ba smras te /
'dir yang skye bzhin pa la yang zhes bya ba 'di ni chos can yin te /
rnam par shes pa skye bzhin pa la yang zhes bya ba chos can la /
dmigs pa med de zhes bya ba'i chos khyad par can sgrub pa yod pa'i phyir ro / /
dmigs pa med de zhes bya ba 'di ni bsgrub par bya ba chos yin te /
rnam par shes pa skye bzhin pa la yang zhes bya ba chos can de la don dam par dmigs pa med de zhes bya ba chos khyad par can de bsgrub par bya ba yin pa'i phyir ro / /
skye bzhin pa'i phyir ro zhes bya ba 'di ni sgrub pa'i chos yin te /
gang dang gang skye bzhin pa de dang de la dmigs pa med do zhes bsgrub par bya ba'i phyir ro / /
gzugs bzhin no zhes bya ba 'di ni dpe yin par sbyar te /
dper na bum pa dang snam bu la sogs pa skye bzhin pa'i phyir de dag la dmigs pa med pa de bzhin du /
rnam par shes pa skye bzhin pa la yang gzugs la sogs pa dmigs pa med do / /
gang gi dmigs pa'i rkyen gzugs dang chos thams cad kyi bar dag yin par mdo sde'i mtha' las rnam par gzhag pa de'i dgag pa yang de ltar bya'o / /
ci'i phyir dgag par bya zhe na /
rnam par shes pa dmigs par byed pa yin pa'i byed rgyu ni dmigs pa nyid yin pas dmigs par byed pa bkag na dmigs pa yang bkag pa kho nar 'gyur ba de'i phyir /
de lta yin pa'i chos 'di dmigs pa med pa kho nar bcom ldan 'das kyis don dam par nye bar bstan cing bka' stsal to / /
'o na chos mngon pa la dmigs pa dang bcas pa dag tu zhe na /
rnam par shes pa'i tshogs drug go zhes ma gsungs sam zhe na /
de'i lan du /
dmigs pa dang bcas pa zhes bya ba ni tha snyad kyi bden pa'i lugs rnam par gzhag pa'i phyir te zhes bya ba la sogs pa smras te /
chos mngon pa las rnam par shes pa'i tshogs drug po dag dmigs pa dang bcas par gsungs pa ni bden mod kyi /
de ni tha snyad kyi bden pa'i lugs nges par rnam par gzhag cing yongs su bstan pa'i phyir gsungs pa yin gyi /
don dam par dmigs pa dang bcas pa nyid du gsungs pa ni ma yin no / /
tha snyad kyi bden pa'i lugs rnam par gzhag pa'i phyir dmigs pa dang bcas pa zhes gsungs pa de yang ji lta bu zhe na /
de'i phyir dmigs pa gang gis skye ba ni der snang ba skye ba'i phyir dmigs pa dang bcas pa zhes bya'i nor can bzhin du dus gcig kho nar 'brel pa'i phyir ni ma yin no zhes bya ba smras so / /
'di skad bstan te /
dmigs pa ser po dang sngon po la sogs pa gang gi rnam par shes pa skye ba na gang gi phyir yul sngon po dang ser po la sogs pa dag la rnam par shes pa de yang de'i rnam pa sngon po dang ser po la sogs par snang ba skye ba de'i phyir dmigs pa dang bcas pa zhes bya'i /
ji ltar lha sbyin nor dang ldan pa bzhin du nor dang nor can gnyi ga dus gcig kho nar 'brel pa lta bu'i phyir dmigs pa dang bcas pa zhes bya ba ni ma yin no / /
de'i phyir dmigs pa dang bcas pa zhes bya ba ni tha snyad du yang dag pa ma yin pa las sgro btags pa yin te dus gcig na med pa'i phyir ro / /
de'i lan ni 'ga' zhig gis de'i phyir /
de ltar chos ni dmigs med na / /
zhes bya ba ni don dam par dmigs par byed pa med pa'i phyir ro zhes bya ba ni don dam par dmigs par byed pa rnam par shes pa med pa'i phyir ro zhes bya ba'i tha tshig go / /
gal te rnam par shes pa ma skyes na de la dmigs par byed pa nyid dgag par mi rigs so zhes zer na /
de'i lan ni 'ga' zhig gis dmigs par byed pa ma yin pa'i dmigs pa nyid yongs su brtags pa gang mi 'thad pa'i phyir zhes bya ba 'di yin te /
skye bar smra ba 'ga' zhig gis rnam par shes pa dmigs par byed pa ma yin pa'i dmigs pa gzugs la sogs pa nyid yod par yongs su brtags pa yang mi 'thad pa'i phyir te /
log par brtags pa de 'gog par byed do / /
de ltar de dmigs pa nyid mi 'thad pa'i phyir /
dmigs pa yod par ga la 'gyur / /
'di la gzugs la sogs pa dmigs pa med pa kho na yin no zhes bya ba'i tha tshig gi don te /
tshig le'ur byas pa'i don ni de yin no zhes bya ba'i tha tshig go / /
don de gsal bar bya ba'i phyir /
dper na mtshams med pa byed pa la mngon par rtogs pa yod pa ga la 'gyur zhes bya ba bzhin no zhes khungs bstan pa yin te /
'dis ci bstan zhe na /
mtshams med pa byed pa la bden pa mngon par rtogs pa yod par ga la 'gyur te mi 'gyur ba bzhin du /
'dir yang dmigs pa yod par ga la 'gyur te mi 'gyur ro zhes bstan to / /
de lta na yang gtan tshigs de nyid kyi don ma grub pa nyid dang don 'gal ba nyid do zhes bya ba ni gal te don dam par rkyen bstan pa'i phyir zhes gtan tshigs sbyor bar 'dod na ni de gang yang rung ba la ma grub pa'i don de nyid do / /
'on te gnyi ga la grub par bya ba'i phyir kun rdzob tu rkyen bstan pa'i phyir zhes gtan tshigs sbyor bar 'dod na ni des na kun rdzob tu rkyen bstan pa de ni don dam par ngo bo nyid med pa nyid dang /
med na mi 'byung ba'i 'brel pa yod pas 'dir yang khyod ngo bo nyid med par sgrub pas khyod nyid ngo bo nyid yod par 'dod pa dang 'gal ba'i don nyid do / /
gzhan dag la yang rnam par brtags pa mtshungs par ltag chod sbyor bar byed de zhes bya ba ni chos mngon pa pa gzhan dag dbu ma pas sngar skye bzhin pa la yang dmigs pa med de skye bzhin pa'i phyir /
gzugs bzhin no zhes sgrub pa bstan pa gang yin pa de la mi rigs par brgal zhing brtag pa mtshungs so zhes rigs pa can gyi sgyu thabs kyis ltag chod sbyor bar byed pa yin no / /
gzugs ni dmigs pa med pa yin te /
gzugs kyi phung por gtogs pa'i phyir ro zhes bya ba gang yin pa de ni bstan bcos las kyang dmigs pa med pa'i chos rnams gang zhe na /
gzugs dang mya ngan las 'das pa'o zhes 'byung bas rigs ni zhes bya ba ni /
chos mngon pa pa dag gis dbu ma pa'i dpe gzugs bzhin no zhes bya ba der rung bar sgrub pa'i tshig yin te /
dbu ma pa khyed na re /
gzugs ni dmigs pa med pa yin te /
gzugs kyi phung por gtogs pa'i phyir ro zhes zer ba gang yin pa de ni rigs so / /
ci'i phyir rigs she na /
chos mngon pa'i bstan bcos las kyang /
dmigs pa med pa'i chos rnams gang zhe na /
gzugs dang mya ngan las 'das pa'o zhes 'byung bas de'i phyir gzugs la dmigs pa nyid med do zhes bya ba de ni bden no / /
sems dang sems las byung ba rnams la dmigs pa med pa nyid du khas len pa gang yin pa ni dmigs pa dang bcas pa'i chos rnams gang zhe na /
'di lta ste /
sems dang sems las byung ba rnams so zhes byung ba de khas len pas mi rigs so zhe na zhes bya ba ni chos mngon pa pa dag gis dbu ma pa'i sgrub pa sems dang sems las byung ba rnams la dmigs pa med do zhes bya ba de mi rung bar sgrub pa'i tshig yin te /
dbu ma pa khyed sems dang sems las byung ba rnams la dmigs pa med pa nyid du khas len pa gang yin pa de ni mi rigs so / /
ci'i phyir mi rigs she na /
chos mngon pa'i bstan bcos las kyang /
dmigs pa dang bcas pa'i chos rnams gang zhe na /
'di lta ste /
sems dang sems las byung ba rnams so zhes 'byung la /
khyed kyang sangs rgyas pa yin pas khyed kyis kyang lung de snga nas khas blangs pas de'i phyir 'dis dmigs pa med pa nyid du khas len pa la gnod par 'gyur bas /
de'i phyir sems dang sems las byung ba rnams la dmigs pa med pa nyid du sgrub pa de ni mi rigs so zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te / /
dpe sgrub pa'i phyir ro zhes bya ba smras so / /
'di skad bstan te /
khyod kyi gzugs ni dmigs pa med pa yin te /
gzugs kyi phung por gtogs pa'i phyir ro zhes bya ba gang yin pa de ni bstan bcos las kyang dmigs pa med pa'i chos rnams gang zhe na /
gzugs dang mya ngan las 'das pa'o zhes 'byung bas rigs na zhes bya ba'i lung smras pa gang yin pa des kho bos skye bzhin pa la yang dmigs pa med de /
skye bzhin pa'i phyir gzugs bzhin no zhes bya bas rnam par shes pa skye bzhin pa la dmigs pa med pa nyid du bsgrub par bya ba gang yin pa de'i dpe gzugs las blangs pa de la bsgrub pa'i phyir kho bo dpe grub pas khyod kyi sgrub pa de ni rigs pa ma yin no zhes bstan to / /
ci ste 'di skad ces 'byung ba las gyur pa'i gzugs nyid ni gzugs yin pa'i phyir de la dmigs pa med pa bden mod kyi /
'byung ba las gyur pa ma yin pa rnam par shes pa skye bzhin pa ni skye bzhin pa nyid yin pa'i phyir de la dmigs pa yod de /
dper na 'byung ba las gyur pa ma yin pa sems dang sems las byung ba'i chos rnams skye bzhin pa'i phyir de dag gzung ba'i yul 'dzin par byed pa de bzhin du 'byung ba las gyur pa ma yin pas shes pa yang skye bzhin pa'i phyir de gzung ba'i yul 'dzin par gyur pa de la dmigs pa yod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis 'byung ba las gyur pa ma yin pa nyid gtan tshigs su brjod na yang dpe med pa'i phyir ro zhes bya ba smras so / /
'di skad bstan te /
'byung ba las gyur pa ma yin pa rnam par shes pa skye bzhin pa nyid dmigs pa yod pa'i gtan tshigs su brjod na yang khyed la dpe med pa'i phyir de yang rigs pa ma yin te /
ji ltar sems kyi dmigs pa nyid 'gog par byed pa de bzhin du sems las byung ba rnams kyi dmigs pa yang 'gog par 'gyur bas de'i phyir sems la dmigs pa yod pa'i dpe sems las byung ba rnams la khas blangs pa de med pa'i phyir ro / /
gal te sems dang sems las byung ba rnams la dmigs pa med pa nyid du khas len na lung las dmigs pa dang bcas pa'i chos rnams gang zhe na /
'di lta ste /
sems dang sems las byung ba rnams so zhes 'byung ba de khas blangs pa la gnod par 'gyur bas mi rigs so zhes zer ba'i phyogs snga ma khong nas dbyung ba /
de'i lan du 'dir 'grel pa byed pa nyid kyis gal te gzung ba ni dmigs pa'o zhes de dag gi don la rtog na yang sems dang sems las byung ba'i gzung ba nyid 'gog par 'gyur ba'i phyir te zhes bya ba la sogs pa smras te /
gal te gzung ba ni dmigs pa'o zhes de dag gi don la rtog na yang zhes bya ba ni /
gal te chos mngon pa pa dag 'di skad ces lung las sems dang sems las byung ba rnams las gzung ba yod par gsungs pa nyid dmigs pa yin no zhes sems dang sems las byung ba de dag gi gzung ba'i don la rtog na yang ngo / /
de ltar rtog na de yang rigs pa ma yin te /
ci'i phyir zhe na /
sems dang sems las byung ba'i gzung ba nyid 'og nas 'gog par 'gyur ba'i phyir ro / /
de nyid bstan pa'i phyir /
ji skad gsungs pa'i tshul nyid kyis don dam par rnam par shes pa dmigs par byed pa nyid du khas ma blangs pa'i phyir ro zhes bya ba smras so / /
'di skad bstan te /
shes rab kyi pha rol tu phyin pa'i tshul ji skad gsungs pa nyid kyis /
de la sems dang sems las byung ba rnams kyi dmigs pa nyid yod par ma gsungs pa'i phyir ro / /
shes rab kyi pha rol tu phyin pa'i tshul de nyid bstan pa'i phyir /
bcom ldan 'das kyis kyang 'phags pa shes rab kyi pha rol tu phyin pa nyis stong lnga brgya pa las /
gang gi tshe gzugs stong pa'am mi stong par rnam par rtog par mi byed pa de'i tshe na byang chub sems dpa' shes rab kyi pha rol tu phyin pa la spyod pa yin no / /
de skad ces bka' stsal pa dang /
bcom ldan 'das la byang chub sems dpa' rab kyi rtsal gyis rnam par gnon pas zhus pa /
bcom ldan 'das byang chub sems dpa' de ltar spyod na ci la dmigs /
bcom ldan 'das kyis bka' stsal pa /
rab kyi stsal gyis rnam par gnon pa /
gzhan yang byang chub sems dpa' de ltar spyod na gzugs la mi dmigs so / /
byang chub dang ldan pa'i bar la mi dmigs so zhes bya bas 'di skad bstan te /
gang shes rab kyi pha rol tu phyin pa la spyod pa de ni gzugs la sogs pa rnam pa thams cad mkhyen pa nyid kyi bar gyi yul ci la yang mi dmigs so / /
de ci'i phyir zhe na /
rab kyi rtsal gyis rnam par gnon pa chos thams cad ni dmigs pa med de /
gang la rnam par shes pa 'di dag gi dmigs par 'gyur ba'i gzung ba ni chos rnams la cung zad kyang med pa'i phyir ro / /
rab kyi rtsal gyis rnam par gnon pa 'di ltar gzugs ni gzugs kyi spyod yul ma yin pa rnam par shes pa'i bar yang rnam par shes pa'i spyod yul ma yin no zhes bya bas ni 'di skad bstan te /
ji ltar 'jig rten pa dang 'jig rten las 'das pa thams cad ni phung po lnga yin la /
de la yul can yang phung po lnga pa'i mtshan nyid yul yang phung po lnga pa'i mtshan nyid yin pas de dag ni ma skyes pa'i phyir /
gzugs kyang gzugs la mi dmigs la /
rnam par shes pa'i bar yang rnam par shes pa la mi dmigs pas de'i phyir chos 'ga' yang gang gi spyod yul ma yin no / /
rab kyi rtsal gyis rnam par gnon pa spyod yul ma yin pa'i phyir /
gzugs kyis gzugs mi shes mi mthong ngo / /
rnam par shes pa'i bar gyis kyang rnam par shes pa mi shes mi mthong ngo / /
'dir bcom ldan 'das la zhus pa /
gang zag gzugs kyis gzugs ma 'tshal mi mthong ba dang /
rnam par shes pa'i bar gyis kyang rnam par shes pa ma 'tshal mi mthong ba de ci zhes bgyi /
bcom ldan 'das kyis bka' stsal pa /
gzugs dang tshor ba dang 'du shes dang 'du byed dang rnam par shes pa rnams mi shes mi mthong ba gang yin pa de ni shes rab kyi pha rol tu phyin pa zhes bya ste /
'di la skrag par mi bya'o zhes gsungs so / /
de ltar dmigs pa'i rkyen kyang brtags zin to zhes bya ba na dmigs pa'i rkyen ces tha snyad gdags pa'i rkyen nyid kyang ji ltar don dam par rkyen nyid du mi rigs pa de ltar dpyad zin to / /
da ni de ma thag pa'i rkyen gyi skabs su bab pas de brtag par bya'o zhes bya bas ni /
de ltar dmigs pa'i rkyen kyang brtags zin pas de'i 'og tu de ma thag pa'i rkyen bstan pa brtag pa'i skabs su bab pas de'i phyir de dpyad cing brtag par bya'o zhes bya ba'i tha tshig go / /
'di la don dam par chos thams cad rnam pa thams cad du bkag pa'i phyir zhes bya ba la 'di la zhes bya ba ni dbu ma'i bstan bcos la'o / /
don dam par zhes bya ba ni don dam pa'i yul la'o / /
chos thams cad ces bya ba ni phyi rol dang nang dang 'jig rten pa dang 'jig rten las 'das pa'i chos thams cad do / /
rnam pa thams cad du bkag pa'i phyir zhes bya ba ni bdag dang gzhan dang gnyis dang rgyu med pa rnam pa thams cad las skye ba bkag pa'i phyir ro / /
chos rnams ma skyes so zhes de bstan zin pas zhes bya ba ni de'i phyir chos rnams ma skyes so zhes de rigs pas dpyad pa chen pos bstan zin pas so / /
de'i phyir chos rnams ma skyes pa ma yin na 'gag pa 'thad par mi 'gyur ro / /
ma skyes pa'i phyir mgo gnyis pa dgag pa bzhin no zhes bya ba ni de'i phyir chos rnams ma skyes pa yin na /
'gag pa 'thad par mi 'gyur te /
dper na lam po cher zhugs pa'i mi'i mgo bo gnyis pa ma skyes shing med pa'i phyir /
chom rkun pa la sogs pas dgag cing gcad du med pa de bzhin du sems dang sems las byung ba'i chos rnams kyang ma skyes pa'i phyir dgag par mi 'gyur ro / /
des cir 'gyur zhe na zhes bya ba ni pha rol po dbu ma pa la 'dri ba ste /
gal te sems dang sems las byung ba'i chos rnams la 'gag pa med na ci nyes zhes 'dri ba yin no / /
de'i phyir slob dpon gyis /
de'i phyir de ma thag mi rigs / /
zhes bya ba gsungs te /
gang gi phyir 'gag pa med pa de'i phyir de ma thag pa'i rkyen nyid brtag par mi rigs so / /
don dam par ni zhes bya ba ni don dam par de ma thag par rkyen nyid mi rigs so zhes bya bar sbyar ro / /
de'i phyir de nyid don ma grub pa nyid dang don 'gal ba nyid do zhes bya ba ni gal te don dam par de ma thag pa'i dngos po rkyen nyid yin par 'dod na ni don ma grub pa nyid do / /
'on te kun rdzob tu de ma thag pa'i dngos po'i rkyen nyid yin par 'dod na ni khyod don dam par de ma thag pa'i rkyen nyid du sgrub pa dang 'gal ba'i don nyid yin no / /
yang na spyir skye ba khas blangs pa na yang bshad par bya ste zhes bya ba ni yang na kho bo cag dbu ma pa don dam par skye ba khas mi len mod kyi /
'jig rten gyi tha snyad du spyir sems dang sems las byung ba'i chos rnams skye bar khas blangs na yang don dam par de ma thag pa'i rkyen nyid ji ltar mi rigs pa de ltar bshad par bya ste zhes bya bar sbyar ro / /
'di la de ma thag pa ni 'di yin te /
sems dang sems las byung ba'i tshogs 'gags pa de de ma thag pa'i rkyen yin par 'dod na zhes bya ba ni 'di la kun rdzob tu de ma thag pa'i rkyen ni 'di lta bu yin par 'dod do / /
sems dang sems las byung ba'i tshogs 'gags ma thag pa gang yin pa de ltar byung ba'i tshogs rigs mthun pa skyed par byed pas de ma thag pa'i rkyen yin par 'dod na'o / /
de yang tshogs skye bar 'dod pa'i rkyen nyid du mi rigs te /
'gags pa'i phyir rnam par shes pa 'gags nas yun ring du lon pa bzhin nam gzugs bzhin no zhes bya ba la /
'dir yang de yang zhes bya ba 'di ni chos can yin te /
sems dang sems las byung ba'i tshogs 'gags pa gang yin pa de yang ngo / /
tshogs skye bar 'dod pa'i rkyen nyid du mi rigs te zhes bya ba 'di ni bsgrub par bya ba chos yin te /
sems dang sems las byung ba'i tshogs phyis skye bar 'dod pa skye ba la mngon par phyogs pa'i rkyen nyid du mi rigs par bsgrub pa'o / /
'gags pa'i phyir zhes bya ba 'di ni sgrub pa'i chos yin te /
sems dang sems las byung ba'i tshogs 'gags pa gang yin pa de ni 'gags pa'i phyir med pa yin pas tshogs skye bar 'dod pa'i rkyen nyid du mi rigs so / /
rnam par shes pa 'gags nas yun ring du lon pa bzhin nam gzugs bzhin no zhes bya ba 'di ni dpe yin te /
dper na rnam par shes pa 'gags nas yun ring du lon pa ni sems kyi skad cig du mas bar du chod pa'i phyir tshogs skye bar 'dod pa'i rkyen nyid du mi rigs pa dang /
dper na gzugs 'gags pa yang sems dang sems las byung ba'i tshogs da ltar skye ba'i de ma thag pa'i rkyen nyid du mi rigs pa de bzhin du sems dang sems las byung ba'i tshogs 'gags pa gang yin pa de yang tshogs skye bar 'dod pa'i rkyen nyid du mi rigs so / /
de ci'i phyir 'gags pa rkyen nyid du mi rigs she na /
de'i phyir de la ni 'gags na rkyen kyang gang zhig yin zhes bya ba gsungs te /
de ni rkyen nyid du mi srid pa kho na yin te /
'gags pas ni dngos po skye bar 'dod pa la phan 'dogs par mi nus pa'i phyir ro zhes bya bar dgongs so zhes bya ba ni 'di skad bstan te /
'gag pa med pas ni sems dang sems las byung ba'i tshogs skye bar 'dod pa la cung zad kyang phan 'dogs par mi byed de med pa'i phyir ro / /
gang phan 'dogs par mi nus pa de rkyen nyid yin par mi rigs so zhes bya bar dgongs so / /
kyang zhes bya ba'i sgra ni de ma thag pa'i rkyen nyid ma yin pa dang /
spyi'i rkyen kyang ma yin no zhes dgag pa bsdu ba'i phyir ro zhes bya ba ni /
'gags na rkyen kyang gang zhig yin / /
zhes bya ba'i kyang zhes bya ba'i sgra ni de ma thag pa'i rkyen nyid 'ba' zhig kyang ma yin la /
gzhan dag bcas su zin kyang rkyen nyid ma yin no zhes dgag pa bsdu ba'i phyir ro / /
ci ste rgyu dang rkyen so sor nges pa'i dbang gis dngos po skye bzhin pa na /
'gags bzhin pas go skabs 'byed pas phan 'dogs pa'i phyir dang /
gal te de las gzhan pa 'das pa'i skad cig dag gis bar du ma chod pa'i phyir de ma thag pa'i rkyen nyid grub pas nyes pa med do zhe na zhes bya ba ni pha rol po'i bsam pa bstan pa ste /
de la rgyu dang rkyen so sor nges pa'i dbang gis dngos po skye bzhin pa na zhes bya ba la /
rgyu so sor nges pa zhes bya ba ni mig dang rna ba dang sna dang lce dang lus zhes bya ba rnams so / /
rkyen so sor nges pa zhes bya ba ni gzugs dang sgra dang dri dang ro dang reg bya zhes bya ba rnams so / /
dbang gis zhes bya ba ni nus pa ste rgyu dang rkyen so sor nges pa'i nus pa dbang des so / /
dngos po skye bzhin pa na zhes bya ba ni mig gi rnam par shes pa la sogs pa'i dngos po skye bzhin pa na'o / /
'gags bzhin pas go skabs 'byed pas phan 'dogs pa'i phyir zhes bya ba ni gang gi phyir skad cig snga ma ma 'gags na ma 'ongs pa mi skye ba de'i phyir /
rgyu dang rkyen so sor nges pa'i dbang gis dngos po skye bzhin pa na 'gags bzhin pas go skabs 'byed pas phan 'dogs pa'i phyir /
de ma thag pa'i rkyen nyid grub pas nyes pa med do zhes zer ba yin no / /
gal te de las gzhan pa 'das pa'i skad cig dag gis bar du ma chod pa'i phyir de ma thag pa'i rkyen nyid 'grub pas nyes pa med do zhe na zhes bya ba ni 'gags ma thag pa'i skad cig de las gzhan pa 'das pa'i skad cig gang dag yin pa de dag gis bar du ma chod pa'i phyir des na 'gags pa spyi yin pas sems kyi skad cig bzhin du bar du ma chod pa'i sems kyi skad cig rkyen ma yin par 'gog pa de mi rigs pa'i phyir ro / /
de ma thag pa'i rkyen nyid 'grub pas nyes pa med do zhe na zhes bya ba ni /
'gags pa'i phyir rnam par shes pa 'gags nas yun ring du lon pa bzhin nam gzugs bzhin no zhes bya ba lta bur rjes su dpag pa'i gnod par mi 'gyur ro zhes bya ba'i tha tshig go / /
de'i lan ni gzugs can ma yin pa rnams yul na mi gnas pa'i phyir dang zhes bya ba 'di yin te /
'di la gang dag gzugs can gzugs dang ldan pa de dag la ni go skabs 'byed par rigs te /
dper na bum pa bsal ba der phru ba'i go skabs yod par 'gyur ba lta bu yin gyi /
gang dag gzugs can ma yin pa gzugs dang mi ldan pa sems dang sems las byung ba de dag la ni go skabs 'byed pa mi rigs pa'i phyir /
rgyu dang rkyen so sor nges pa'i dbang gis dngos po skye bzhin pa na 'gags bzhin pas go skabs 'byed pas phan 'dogs pa'i phyir / /
de ma thag pa'i rkyen nyid grub pas nyes pa med do zhes bya ba de lan du mi rung ngo / /
gzhan yang /
drug po 'das ma thag pa yi / /
rnam shes gang yin de yid de / /
zhes bya bas 'gags ma thag pa'i yid rkyen nyid yin pa'i phyir de lan du mi rung ngo zhes bya ba ni grub pa'i mtha' las mig dang rna ba dang sna dang lce dang lus dang yid ces bya ba'i rnam par shes pa drug po dag 'das ma thag pa'i rnam par shes pa gang yin pa de yid yin par 'dod pas de'i phyir 'gags ma thag pa'i yid rkyen nyid yin pa'i phyir /
de las gzhan pa 'das pa'i skad cig dag gis bar du ma chod pa'i phyir de ma thag pa'i rkyen nyid grub pas nyes pa med do zhes bya ba de yang lan du mi rung ngo / /
'gags bzhin pa rkyen nyid du rtog na yang kha cig na re /
dus mnyam pa'i phyir de ma thag pa'i rkyen nyid du mi rung ngo zhe'o zhes bya ba ni /
gang dag 'gags bzhin pas go skabs 'byed pas rkyen nyid du rtog na yang de dag la 'grel pa byed pa nyid la sogs pa dbu ma pa kha cig na re /
de dag gi 'gags bzhin pa zhes bya ba ni da ltar byung ba la bya ste /
des na rgyu dang 'bras bu gnyis dus gcig pa nyid du thal bar 'gyur ba'i phyir de yang de ma thag pa'i rkyen du mi rung ngo zhes zer ro / /
gzhan dag ni tshigs su bcad pa'i phyed 'og ma /
de'i phyir de ma thag mi rigs / /
'gags na rkyen kyang gang zhig yin / /
zhes bya bas ni ma skyes pa la yang bya ste /
kyang zhes bya ba'i sgra ni 'dir ma skyes pa la ltos par blta bar bya'o / /
sa bon dang myu gu zhig pa dang ma skyes pa gnyis ni med pa'i phyir sa bon dang myu gu 'gag pa dang skye ba gnyis rgyu med par thal bar 'gyur ro zhes rnam par bshad pa byed do zhes bya ba ni /
slob dpon bud+d+ha pA li ta la sogs pa dag tshigs su bcad pa'i phyed 'og ma de'i phyir de ma thag mi rigs /
'gags na rkyen kyang gang zhig yin / /
zhes bya ba la 'di skad ces rnam par bshad pa byed do zhes bya bar sbyar ro / /
tshigs su bcad pa'i phyed 'og ma / /
de phyir de ma thag mi rigs / /
'gags na rkyen kyang gang zhig yin / /
zhes bya ba ni ma skyes pa la yang bya ste /
kyang zhes bya ba'i sgra ni 'dir ma skyes pa la ltos par blta bar bya'o zhes bya ba ni sa bon 'gags pa yang rkyen nyid ma yin la /
myu gu ma skyes pa med pa nam mkha'i me tog lta bu la yang rkyen gyis phan gdags par mi nus so zhes bya ba'i tha tshig go / /
de bstan pa'i phyir sa bon dang myu gu zhig pa dang ma skyes pa gnyis ni med pa'i phyir zhes bya ba la sogs pa smras te /
sa bon zhig pa dang myu gu ma skyes pa gnyis ni med pa yin pas sa bon dang myu gu zhig pa dang ma skyes pa gnyis ni med pa'i phyir ro / /
de ltar sa bon dang myu gu zhig pa dang ma skyes pa gnyis med pa'i phyir cir 'gyur zhe na /
de'i phyir sa bon dang myu gu 'gag pa dang skye ba gnyis rgyu med par thal bar 'gyur ro zhes bya ba smras te /
'di la sa bon ni myu gu la nus pa phul nas 'gag par rigs na de yang 'gags pa la med pas de'i phyir sa bon 'gag pa la rgyu med par thal bar 'gyur ro / /
myu gu yang nus pa yongs su bzung nas skye bar rigs na nus pa yongs su bzung ba de yang ma skyes pas byed par mi nus pas de'i phyir myu gu skye ba la yang rgyu med par thal bar 'gyur ro zhes rnam par bshad pa byed do / /
de ni bzang po ma yin te zhes bya ba la sogs pa ni 'grel pa byed pa nyid kyis /
gnas brtan bud+d+ha pA li tas rnam par bshad pa de rigs pa ma yin par sgrub pa'i tshig yin no / /
gal te don de 'dod na zhes bya ba ni /
gnas brtan bud+d+ha pA li ta'i rnam par bshad pa'i don de 'dod na de la skyon 'di lta bu yod do zhes bya bar sbyar ro / /
'gags pa'i 'gag pa la rgyu med pas zhes bya ba ni sa bon 'gags pa'i 'gag pa la rgyu med pa'i phyir te /
'gags pas nus pa 'bul ba zhes bya ba'i rgyu nyid byed par mi nus pa'i phyir ro / /
rnam par mi gnas pa de las skye bar 'dod pa skye bar rtog na zhes bya ba ni sa bon 'gags pa skad cig phyi mar rnam par mi gnas pa de las myu gu phyis skye bar 'dod pa skye bar rtog na'o / /
de ltar rtog na ci nyes she na /
de'i phyir 'gag pa dang skye ba gnyis la rgyu med pa nyid du 'gyur la zhes bya ba smras te /
gal te de lta na sa bon 'gag pa dang myu gu skye ba gnyis ka la rgyu med pa nyid kyi skyon du 'gyur ro / /
bzlog pa las ni ji skad smras pa'i skyon med do zhes bya ba ni sa bon 'gags par rnam par mi gnas pa de las bzlog pa sa bon ma 'gags pa las skye bar 'dod pa skye bar rtog na ni 'gag pa dang skye ba gnyis las rgyu med pa nyid du 'gyur ba'i skyon ji skad smras pa de med do / /
ji skad smras pa'i skyon de med na cir 'gyur zhe na /
de'i phyir de'i tshe glags yod pa'i tshig yin pa'i phyir bsgrub par bya ba dang sgrub pa bzlog pa'i tshig gi don mngon pas zhes bya ba smras te /
de'i tshe zhes bya ba ni bzlog pa las ji skad smras pa'i skyon med pa de'i tshe na ste /
de'i tshe na 'grel pa byed pa 'dis skyon 'di mthong ngo zhes bya bar sbyar ro / /
glags yod pa'i tshig yin pa'i phyir zhes bya ba ni gnas brtan bud+d+ha pA li ta'i rnam par bshad pa de ni rgol ba gzhan gyis klan ka'i glags yod pa'i tshig yin pa'i phyir /
rigs pa ma yin no zhes bya ba'i tha tshig go / /
ji ltar glags yod pa'i tshig yin pa de nyid bstan pa'i phyir /
bsgrub par bya ba dang sgrub pa bzlog pa'i tshig gi don mngon pas zhes bya ba smras te /
bsgrub par bya ba zhes bya ba ni sa bon dang myu gu zhig pa dang ma skyes pa gnyis ni med pa'i phyir rkyen ma yin par bsgrub par bya'o / /
sgrub pa zhes bya ba ni 'gag pa rkyen ma yin zhes bya ba de ni sgrub pa'i chos yin te /
sa bon dang myu gu 'gag pa dang skye ba gnyis rgyu med par thal bar 'gyur ro zhes bya ba'o / /
de gnyis bzlog pa'i tshig gi don mngon pas zhes bya bas ni bsgrub par bya ba 'gag pa rkyen ma yin pa zhes bya ba bzlog pa'i tshig gi don ma 'gags pa rkyen yin pa zhes bya ba dang /
sgrub pa sa bon dang myu gu 'gag pa dang skye ba gnyis rgyu med par thal bar 'gyur ro zhes bya ba bzlog pa'i tshig gi don sa bon dang myu gu 'gag pa dang skye ba gnyis rgyu can yin no zhes bya ba mngon pas so / /
de gnyis bzlog pa'i tshig gi don mngon pas glags yod pa'i tshig cir 'gyur zhe na /
bsgrub par bya ba 'gag pa rkyen ma yin pa zhes bya ba bzlog pa'i tshig gi don mngon pas ni ma 'gags pa rkyen yin zhes bya ba'i glags yod par 'gyur la /
sgrub pa sa bon dang myu gu 'gag pa dang skye ba gnyis rgyu med par thal bar 'gyur ro zhes bya ba bzlog pa'i tshig gi don mngon pas ni sa bon dang myu gu 'gag pa dang skye ba gnyis rgyu can yin no zhes bya bar sbyar ro / /
des cir 'gyur zhe na /
'gag pa ni rkyen ma yin te /
rgyu can yin pa'i phyir zhes bya ba dang /
skye ba yang sems dang sems las byung ba'i tshogs ma zhig pa'i rgyu dang ldan pa yin te /
rgyu can yin pa'i phyir ro zhes bya bar 'gyur te /
des na rkyen sems dang sems las byung ba'i tshogs ma 'gags pa las 'bras bu sems dang sems las byung ba'i tshogs dag skye bar 'gyur ba dang /
'bras bu skye ba yang rkyen sems dang sems las byung ba'i tshogs ma 'gags pa dang ldan par 'gyur te /
rkyen dang 'bras bu gnyi ga yang rgyu can yin pa'i phyir ro zhes bya bar 'gyur ro / /
de yang rigs pa ma yin te zhes bya ba ni sbyor ba'i tshig de gnyis ka yang rigs pa ma yin te /
'di ltar ma skyes pa'i phyir ro zhes sun dbyung ba yin no / /
snga ma la ni gtan tshigs mi 'grub pa'i phyir ro zhes bya ba ni ma 'gags pa rkyen yin te zhes bya ba'i gtan tshigs mi 'grub ste /
'di ltar sa bon ma 'gags na myu gu mi skye ba'i phyir ro / /
phyi ma la ni phyogs snga ma dang 'gal ba'i phyir te /
thams cad las skye ba bkag pa'i phyir ro zhes bya ba ni skye ba yang sems dang sems las byung ba'i tshogs ma zhig pa'i rgyu dang ldan pa yin te zhes bya ba ni phyogs snga ma dang 'gal te sngar dngos po thams cad bdag dang gzhan dang gnyis dang rgyu med pa rnam pa thams cad las skye ba med par khas blangs la /
rnam par bshad pa 'dir ni rgyu ma 'gags pa las skye bar sgrub pa'i phyir ro / /
de ltar na tshigs su bcad pa des kyang de ma thag pa'i rkyen bstsal ba'i phyir zhes bya ba ni /
chos rnams skyes pa ma yin na / /
'gags pa 'thad par mi 'gyur ro / /
de phyir de ma thag mi rigs / /
'gags na rkyen kyang gang zhig yin / /
zhes bya ba'i tshigs su bcad pa des kyang de ma thag pa'i rkyen nyid bstsal la / /
gang tshe chos ni yod pa dang / /
med dang yod med mi sgrub pa / /
ji ltar sgrub byed rgyu zhes bya / /
de ltar yin na mi rigs so / /
yin pa'i chos ni dmigs pa ni / /
med na 'khor bar nye bar bstan / /
de ltar chos 'di dmigs med na / /
dmigs pa yod par ga la 'gyur / /
zhes bya ba la sogs pa tshigs su bcad pa snga ma dag gis kyang rkyen gzhan dag bstsal ba des kyang de ma thag pa'i don bsal ba'i phyir ro / /
gtan tshigs de nyid kyi don ma grub pa nyid kyi skyon nam zhes bya ba ni sngar chos mngon pa pa dag gis rkyen yod pa'i mtshan nyid kyi gtan tshigs /
rkyen rnam bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
rkyen lnga pa ni yod ma yin / /
zhes smos pa de nyid ma grub pa'i don nyid kyi skyon du 'gyur te kho bo cag la don dam par rkyen rnams ma grub pa'i phyir ro / /
don 'gal ba nyid kyi skyon du 'gyur ro zhes bya ba ni kun rdzob tu gnyi ga la grub pa'i rkyen rnams bstan pa gang yin pa de ni sgyu ma'i skyes bu la sogs pa nor bu dang gsang sngags dang sman gyi rkyen las byung ba ngo bo nyid med pa rnams la snang ba de la yang khyod ngo bo nyid du bsgrubs pas khyod la 'gal ba'i don nyid kyi skyon du 'gyur ro / /
de ltar de ma thag pa'i rkyen kyang dpyad zin to zhes bya ba ni ji skad smras pa'i rnam pa de ltar de ma thag pa'i rkyen kyang dpyad zin te /
bkag zin to zhes bya ba'i tha tshig go / /
da ni bdag po'i rkyen gyi skabs su bab pas de dpyad par bya'o zhes bya ba ni /
gang gi phyir thams cad kyi tha mar bdag po'i rkyen bstan pa de'i phyir /
da ni de'i skabs su bab pas de dpyad par bya ste /
tha mar dgag par bya'o zhes bya ba'i tha tshig go / /
de'i mtshan nyid ji lta bu zhe na /
de'i phyir khyed ni gang yod na gang 'byung ba de bdag por 'dod do zhes bya ba smras te /
khyed mdo sde pa dang bye brag tu smra ba dag ni rgyu gang yod na 'bras bu gang 'byung ba de bdag po'i rkyen yin par 'dod do / /
'dir kho bo cag gi phyogs la ni don dam par skye ba med par bstan pas dngos po rnams rang gi bdag nyid ma thob cing /
sgyu ma bzhin du ngo bo nyid kyis stong pa de'i phyir /
'di ltar /
dngos po rang bzhin med rnams kyi / /
yod pa gang phyir yod min na / /
yod pa nyid ma yin na'o / /
zhes bya ba la /
'dir zhes bya ba ni dbu ma pa'i bstan bcos 'dir ro / /
kho bo cag gi phyogs la ni / /
zhes bya ba ni dbu ma pa'i bsam pa la'o / /
don dam par skye ba med par bstan pas zhes bya ba ni don dam par rjes su dpag pa rgya chen pos skye ba med par bstan cing bsgrubs pas so / /
dngos po rnams rang gi bdag nyid ma thob cing zhes bya ba ni skye ba med pa de bstan pas dngos po gang dag gis rang gi ngo bo nyid grub pa'i bdag nyid ma thob pa de dag ni dngos po rnams rang gi bdag nyid ma thob pa yin no / /
sgyu ma bzhin du ngo bo nyid kyis stong pa zhes bya ba ni dper na sgyu ma mkhan gyis sprul pa'i bud med kyi gzugs snang yang de la bud med kyi ngo bo nyid med pa de bzhin du /
nang gi dngos po rnam pa thams cad du ngo bo nyid kyis stong pa yin no / /
de'i phyir 'di ltar /
dngos po rang bzhin med rnams kyi / /
zhes bya ba ni dngos po ngo bo nyid kyis stong pa rnams kyi'o / /
yod pa gang phyir yod min na / /
yod pa nyid ma yin na'o / /
zhes bya ba ni ngo bo nyid yod pa nyid ma yin na'o / /
don dam pa 'ba' zhig tu yang ma zad kyi 'di ltar 'jig rten gyi tha snyad du yang ste /
rgyu nyi tshe yod du zin kyang 'bras bu skye bar khas ma blangs pa'i phyir /
'di yod pas na 'di 'byung zhes / /
bya ba de ni 'thad ma yin / /
de'i phyir khyed la gtan tshigs kyi / /
skyon de nyid rjes su 'brang ngo / /
zhes bya ba la /
don dam pa 'ba' zhig tu yang ma zad kyi zhes bya ba 'di ni don dam pa 'ba' zhig tu skye ba med par yang ma zad kyi zhes bya ba'i tha tshig go / /
ji ltar 'jig rten gyi tha snyad du yang ste zhes bya ba ni 'di ltar 'jig rten gyi tha snyad du yang skye ba med pa yin te zhes bya bar sbyar ro / /
ci'i phyir 'jig rten gyi tha snyad du yang skye ba med ce na /
rgyu nyi tshe yod du zin kyang 'bras bu skye bar khas ma blangs pa'i phyir te /
rgyu sa bon dang mig la sogs pa nyi tshe yod du zin kyang rkyen gzhan med na de las 'bras bu myu gu dang rnam par shes pa zhes bya ba dag skye bar khas ma blangs pa'i phyir te /
'di ltar zhing pa la sogs pa'i mi dag sa bon 'ba' zhig kho na las myu gu skye bar mi 'dod pa'i phyir ro / /
de'i phyir /
'di yod pas na 'di 'byung zhes / /
bya ba de ni 'thad ma yin / /
zhes bya ba gsungs te /
'di yod pas 'di 'byung la /
'di skyes pa'i phyir 'di skye ba ste zhes brjod par mi nus so zhes bya ba'i tha tshig go / /
de'i phyir khyod la gtan tshigs kyi skyon de nyid rjes su 'brang ngo zhes bya ba ni bdag po'i rkyen kyang ma grub pa de'i phyir /
khyed la rkyen bstan pa'i gtan tshigs /
rkyen rnams bzhi ste rgyu dang ni / /
dmigs pa dang ni de ma thag / /
bdag po yang ni de bzhin te / /
rkyen lnga pa ni yod ma yin / /
zhes bya ba de ma grub pa'i skyon de nyid rjes su 'brang ngo / /
gang dag de dag yod par ston pa na kun rdzob tu de ltar khas blangs pa'i phyir /
dper na mya ngan las 'das pa ni zhi ba'o zhes bya ba lta bu'o zhe na zhes bya ba ni rang gi sde pa dag rkyen de dag yod par ston pa na dbu ma pa la 'di skad ces rgol ba yin te /
dbu ma pas kun rdzob tu rkyen bzhi po dag yod pa de ltar khas blangs pa'i phyir don dam par yang rkyen bzhi po de dag yod par 'gyur te /
dper na kun rdzob tu mya ngan las 'das pa ni zhi ba'o zhes khas blangs pa de don dam par yang de bzhin du yod par 'gyur ba lta bu'o zhes zer ba yin no / /
de la gang dag ces bya ba ni rang gi sde pa dag go / /
de dag yod par zhes bya ba ni rkyen de dag yod par ro / /
ston pa na zhes bya ba ni don dam par rgyu la sogs pa rkyen bzhi po de dag yod pa kho nar ston pa na'o / /
de dag don dam par rgyu la sogs pa rkyen bzhi po de dag yod par ston pa na dbu ma pa la 'di skad ces rgol te /
dbu ma pa la kun rdzob tu de ltar khas blangs pa'i phyir /
don dam par rkyen bzhi po de dag yod par 'gyur ro / /
dper na mya ngan las 'das pa ni zhi ba'o zhes bya ba lta bu'o zhes bya ba 'di ni dpe yin te /
dper na dbu ma pas kun rdzob tu mya ngan las 'das pa ni zhi ba'o zhes khas blangs pa de don dam par yang zhi ba nyid du yod par 'gyur ba de bzhin du /
dbu ma pas kun rdzob tu rkyen rnams de ltar yod par khas blangs pa'i phyir /
don dam par yang rkyen de dag de bzhin du yod par 'gyur ro zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de dag gi dpe'i skyon snga ma bzhin no zhes bya ba smras te /
rang gi sde pa phyir zlog par byed pa de dag gi dpe mya ngan las 'das pa las blangs pa de'i skyon ni snga ma bzhin te /
sngar ri bong gi rwa'i dpe dang mya ngan las 'das pa'i dpe don dam par mi 'grub po zhes bstan pa de dang 'dra bas na dpe'i skyon snga ma bzhin no /
'di skad bstan te /
don dam par mya ngan las 'das par yang mi 'grub ste /
'phags pa shes rab kyi pha rol tu phyin pa'i mdo rab 'byor gyi le'u las /
lha'i bu gal te mya ngan las 'das pa bas ches khyad par du 'phags pa'i chos 'ga' zhig yod par gyur na de yang sgyu ma lta bu'o zhes smras so zhes ji skad gsungs pa lta bu'o / /
de'i phyir sgrub pa dpe med pa'i skyon du 'gyur bas de yang mi rung ngo / /
'dir gzhan dag 'di skad ces gal te don dam par mya ngan las 'das pa med na /
'o na ji ltar zhi ba dang zhi bar gyur pa dang /
'chi ba med pa dang /
rga ba med pa dang /
nyams pa med pa zhes bya ba la sogs pa'i yon tan dag gis mya ngan las 'das pa de yang dag par bsngags pa mdzad ces zer ba'i phyogs snga ma khang nas dbyung ba de'i lan du 'dir 'grel pa byed pa nyid kyis 'dus byas mi rtag pa la sogs pa'i nyes pas skyon chags pa las 'dun pa bzlog nas /
de la nye bar 'dun par bya ba'i phyir mya ngan las 'das pa zhi bar bstan pa yang tha snyad kyi bden par gtogs pa yin gyi /
don dam par de yod pa ni ma yin no zhes bya ba smras so / /
'dir 'dus byas zhes bya ba ni khyad par gyi gzhi yin la /
mi rtag pa la sogs pa'i nyes pas skyon chags pa zhes bya ba ni de'i khyad par yin no / /
de la 'dus byas zhes bya ba ni las dang nyon mongs pa dang skye ba'i kun nas nyon mongs pas bsdus pa'i chos thams cad do / /
mi rtag pa zhes bya ba ni srog la sogs pa dang bral ba'o / /
sogs pa zhes bya ba'i sgras ni sdug bsngal ba dang mi gtsang ba dang /
sdug pa dang bral ba dang /
mi sdug pa dang phrad pa dang /
'dod pas phongs pa zhes bya ba la sogs pa 'khor ba'i nyes pa gzhan dag kyang bsdu'o / /
nyes pas skyon chags pa zhes bya ba ni mi rtag pa la sogs pa 'khor ba'i nyes pas skyon chags pa'o / /
'dus byas mi rtag pa la sogs pa'i nyes pas skyon chags pa de las 'dun pa bzlog nas zhes bya ba ni de la lhag par chags pa rnams la 'khor ba'i skyon bstan pas de las yid dbyung bar byas nas so / /
de la nye bar 'dun par bya ba'i phyir zhes bya ba ni 'khor ba pas yongs su mya ngan las 'das pa ches yon tan khyad par du 'phags pa dang ldan pa'i phyir /
mya ngan las 'das pa 'dod par 'gyur ba de'i phyir mya ngan las 'das pa de la nye bar 'dun par bya ba'i phyir ro / /
mya ngan las 'das pa zhi bar bstan pa yang tha snyad kyi bden par gtogs pa yin gyi /
don dam par de yod pa ni ma yin no zhes bya ba ni mya ngan las 'das pa zhi ba dang /
zhi bar gyur pa dang /
'chi ba med pa dang /
rga ba med pa dang /
nyams pa med pa zhes bya ba la sogs pa'i yon tan dag gis yang dag par bsags shing mya ngan las 'das pa yod pa nyid du bstan pa yang kun rdzob kyi bden par gtogs pa yin gyi /
don dam par mya ngan las 'das pa de yod pa ni ma yin no / /
'dir gzhan dag 'di skad ces gal te don dam par mya ngan las 'das pa sgyu ma lta bu ste med pa yin na / /
'o na ji ltar zhi ba la sogs pa'i yon tan dag gis bstan par bya ste /
dper na mo gsham gyi bu med pa la dkar po dang sngo bsangs la sogs pa'i yon tan dag gis bstan par mi nus pa bzhin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
bcom ldan 'das kyis rnam par rtog pas sgro btags nas /
gdul ba'i skye bo chos zab mo la ma mos pa rnams yang dag par dbugs dbyung ba'i phyir zhi ba la sogs pa'i yon tan dag gis mya ngan las 'das pa yang dag par bsngags par mdzad pa yang tha snyad kyi bden par khas blangs pa'i phyir ro zhes bya ba la sogs pa smras so / /
de la bcom ldan 'das kyis zhes bya bas ni yid ches pa'i lung gi khungs bstan to / /
rnam par rtog pas sgro btags nas zhes bya ba ni tha snyad pa'i rnam par rtog pa'i shes pas kun nas bslang ba'i tshig tu sgro btags nas so / /
gdul ba'i skye bo chos zab mo la ma mos pa rnams zhes bya ba ni gdul bar bya ba'i skye bo gang dag chos zab mo la ma mos pa ma skyes pa dag la mos pa med pa de dag ni gdul ba'i skye bo chos zab mo la ma mos pa rnams so / /
yang dag par dbugs dbyung ba'i phyir zhes bya ba ni bde ba la reg par bya ba'i phyir ro / /
zhi ba la sogs pa'i yon tan dag gis zhes bya ba ni zhi ba dang /
zhi bar gyur pa dang /
'chi ba med pa dang /
rga ba med pa dang /
nyams pa med pa la sogs pa'i yon tan dag gis so / /
mya ngan las 'das pa zhes bya ba ni nyon mongs pa thams cad zad pa dang /
mi skye ba shes pa zhes bya ba sdug bsngal thams cad spangs pa'i mtshan nyid do / /
yang dag par bsngags pa mdzad pa zhes bya ba ni yang dag par son par mdzad pa ste /
'di ltar gdul ba'i skye bo de dag ni dmigs pa dang bcas pa bstan pas gdul bar bya ba yin pa'i phyir ro / /
zhi ba la sogs pa'i yon tan dag gis mya ngan las 'das pa yang dag par bsngags par mdzad pa de yang tha snyad kyi bden par bstan par khas blangs pa yin gyi /
don dam par ni ma yin pa'i phyir ro / /
don dam par mya ngan las 'das pa yang yod pa nyid la sogs pa'i ngo bo nyid kyis stong pa'i phyir dpe med pas gtan tshigs ma grub ste zhes bya bas ni 'di skad bstan te /
de ltar don dam par mya ngan las 'das pa la yod pa nyid kyang med la /
zhi ba la sogs pa'i yon tan dag kyang med pa'i phyir /
des na mya ngan las 'das pa'i dpe med pas rkyen rnams yod pa'i gtan tshigs ma grub po / /
de med pas 'dod pa'i don mi 'grub po zhes bya ba ni rkyen rnams med pas khyed kyi 'dod pa'i don rkyen gzhan las skye ba mi 'grub po zhes bya ba'i tha tshig go / /
de ltar rkyen nyid bkag tu zin kyang yang gzhan dag phyir zlog par byed de zhes bya ba ni de ltar rgyu la sogs pa rkyen bzhi po dag bsdus pa dang so so ba rkyen nyid ma yin pa dang 'bras bu bskyed pa nyid ma yin par bkag tu zin kyang yang rang gi sde pa gzhan dag skye ba sgrub pa'i phyir skye ba med pa la phyir rgol ba nyid du gnas par byed pa yin no / /
de'i phyir de dag 'di skad ces don dam par mig la sogs pa nang gi skye mched dag sgrub par byed pa'i rkyen rnams yod pa kho na yin te /
de rnams kyi 'bras bu skye ba'i phyir dper na myu gu sgrub par byed pa'i rkyen 'bru la sogs pa bzhin no / /
gang med pa de la ni rkyen kyang med de dper na rus sbal gyi spu'i gos bzhin no zhe na zhes bya ba smras so / /
'dir yang don dam par mig la sogs pa nang gi skye mched dag sgrub par byed pa'i rkyen rnams zhes bya ba 'di ni chos can yin te /
de la don dam par zhes bya ba ni don dam par rdzas su'o / /
mig la sogs pa nang gi skye mched dag ces bya ba ni rna ba dang /
sna dang /
lce dang /
lus dang yid ces bya ba nang gi skye mched gang dag gi dang por mig smos pa de ni mig la sogs pa nang gi skye mched dag go / /
sgrub par byed pa'i rkyen rnams zhes bya ba ni de dag skyed par byed pa'i rkyen las dang /
nyon mongs pa dang /
khu chu dang /
khrag dang /
mer mer po la sogs pa rnams so / /
yod pa kho na yin te zhes bya ba 'di ni bsgrub par bya ba chos yin te /
mig la sogs pa nang gi skye mched dag sgrub par byed pa'i rkyen de rnams don dam par rdzas su yod pa kho na yin te zhes bya ba bsgrub par bya ba yin no / /
de rnams kyi 'bras bu skye ba'i phyir zhes bya ba 'di ni sgrub pa'i chos yin te /
mig la sogs pa nang gi skye mched dag sgrub par byed pa'i rkyen de rnams kyi 'bras bu mig la sogs pa nang gi skye mched dag skye ba'i phyir te /
de ltar de rnams kyi 'bras bu skye ba'i mtshan nyid kyi gtan tshigs de'i phyir /
mig la sogs pa nang gi skye mched dag sgrub par byed pa'i rkyen rnams yod pa kho na yin no / /
dper na myu gu sgrub par byed pa'i rkyen 'bru la sogs pa bzhin no zhes bya ba 'di ni chos mthun pa'i dpe yin te /
dper na myu gu sgrub par byed pa'i rkyen 'bru la sogs pa de rnams kyi 'bras bu myu gu skye ba'i phyir /
myu gu sgrub par byed pa'i rkyen 'bru la sogs pa yod pa kho na yin pa de bzhin du mig la sogs pa nang gi skye mched dag sgrub par byed pa'i rkyen de rnams kyi 'bras bu mig la sogs pa nang gi skye mched dag skye ba'i phyir mig la sogs pa nang gi skye mched dag sgrub par byed pa'i rkyen rnams kyang yod pa kho na yin no / /
gang med pa de la ni rkyen kyang med de /
dper na rus sbal gyi spu'i gos bzhin no zhes bya ba 'di ni chos mi mthun pa'i dpe yin te /
dper na rus sbal gyi spu ni med pa'i phyir /
de'i 'bras bu gos 'byung ba yang med pas rus sbal gyi spu'i gos med pa de la ni de'i rkyen rus sbal gyi spu yang med pa yin gyi /
rgyu la sogs pa rkyen rnams la ni de ltar 'bras bu skye ba med pa ma yin te /
de yod pa kho na yin pas de'i phyir rkyen rnams yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag la 'di skad ces dri bar bya ste zhes bya ba la sogs pa smras so / /
ci khyed kyi rkyen so so ba dang 'dus pa dag la 'bras bu 'bras bu'i bdag nyid kyis yod dam 'on te med ces bya ba la /
ci zhes bya ba ni dri ba'i tshig yin no / /
khyed kyi zhes bya ba ni skye bar smra ba rnams kyi'o / /
rkyen so so ba dag la zhes bya ba ni rkyen re re dag la'o / /
'dus pa dag la zhes bya ba ni spyi dag la'o / /
'bras bu zhes bya ba ni mig la sogs pa'o / /
'bras bu'i bdag nyid kyis zhes bya ba ni gzugs la sogs pa yul 'dzin nus pa nyid kyis so / /
yod dam 'on te med ces bya ba ni snga na yod pa nyid yin nam 'on te med pa nyid yin zhes dri ba'o / /
des cir 'gyur zhes bya ba ni pha rol pos dbu ma pa la 'dri ba'i tshig yin te /
gal te 'bras bu mig la sogs pa dag rkyen mer mer po la sogs pa so so ba dang 'dus pa dag la yod na yang des cir 'gyur /
gal te med na yang des cir 'gyur zhes dri ba yin no / /
de'i phyir 'grel pa byed pa nyid kyis /
gal te yod na phyogs de'i lan ni /
yod na rkyen gyis ci zhig bya / /
zhes lan btab zin to / /
ci ste med na de'i lan kyang / /
med na gang gi rkyen ces bya / /
zhes bstan zin to zhes bya ba smras te /
yod na dang med na zhes bya ba ni 'bras bu zhes bya bar sbyar ro // //
bam po nyi shu gcig pa /
'on kyang yang bshad par bya ste zhes bya ba ni /
tshig le'ur byas pa 'og ma'i mgo 'dren par byed do / /
de la 'on kyang zhes bya ba'i sgra ni khas blangs pa'i don te /
'bras bu skye ba yod du zin kyang zhes bya ba'i tha tshig go / /
yang bshad par bya ste zhes bya ba ni rkyen rnams las skye ba dgag par bya ste zhes bya bar sbyar ro / /
gang gi tshe /
rkyen rnams so so 'dus pa las / /
'bras bu de ni med pa nyid / /
de'i tshe /
rkyen rnams la ni gang med pa / /
de ni rkyen las ji ltar skye / /
zhes bya ba ni /
gang gi tshe rkyen so so ba dang 'dus pa dag la 'bras bu mig la sogs pa de dag bstsal na med pa nyid yin pa de'i tshe rkyen mer mer po la sogs pa dag las 'bras bu mig la sogs pa de dag ji ltar skye bar 'gyur te mi 'gyur ro / /
de'i phyir don dam par 'bras bu skye ba med pa kho na ste /
rkyen rnams la med do zhes bya ba'i tshig gi don to zhes bya ba smras te /
don dam par 'bras bu mig la sogs pa dang myu gu la sogs pa skye ba med pa kho na ste /
rkyen mer mer po la sogs pa dang sa bon la sogs pa rnams la 'bras bu mig la sogs pa dang myu gu la sogs pa dag med do zhes bya ba'i tshig gi don te /
tshig le'ur byas pa de'i don ni de yin no zhes bya ba'i tha tshig go / /
don de gsal bar bya ba'i shes par byed pa bstan pa'i phyir rgyu spun dag las zho ji ltar 'byung ste /
de dag la zho med pa'i phyir ro zhes bya ba smras te /
'ga' zhig gis rgyu spun dag las zho 'byung ngo zhes smras pa na gzhan zhig na re /
rgyu spun dag las zho ji ltar 'byung ste mi 'byung ngo / /
ci'i phyir zhe na /
rgyu spun de dag la zho med pa'i phyir te /
gang gi phyir rgyu spun dag la zho med pa de'i phyir /
rgyu spun de dag las zho mi 'byung ba zhes zer ba de bzhin du 'dir yang rkyen rnams las 'bras bu mi skye ste /
ci'i phyir zhe na /
rkyen de dag las 'bras bu med pa'i phyir ro zhes bya bar sbyar ro / /
ci ste 'bras bu la sogs pa la myu gu la sogs pa med bzhin du yang skye ba tha snyad kyi yan lag tu gyur pa /
byis pa'i blo can spyi'i spyod yul du gyur pa mthong nas don dam par yang mig la sogs pa nang gi skye mched rnams skye bar 'dod do zhe na zhes bya ba ni ci ste skye bar smra ba gzhan dag 'di skad ces rgyu 'bru la sogs pa la 'bras bu myu gu la sogs pa snga na med bzhin du yang skye ba kun rdzob tu gtogs pa tha na ba lang rdzi'i chung ma yan chad kyi blo'i gzung bar gyur pa snang ba las don dam par yang rgyu 'bru la sogs pa dang mer mer po la sogs pa las 'bras bu myu gu la sogs pa dang /
mig la sogs pa nang gi skye mched rnams skye bar 'dod do zhes zer ba'i phyogs snga ma yin no / /
de la ci ste zhes pa'i sgra ni ci ste skye bar smra ba gzhan dag la blo 'di lta bu skye na zhes dogs pa bsu ba'i tshig yin no / /
'bru la sogs pa las zhes bya ba ni rgyu 'jim pa dang rgyu spun dang rtsi rkyang dang /
mer mer po la sogs pa gang dag gi dang por 'bru smos pa de ni 'bru la sogs pa ste 'bru la sogs pa de dag las so / /
myu gu la sogs pa zhes bya ba ni 'bras bu bum pa dang snam bu dang sab ma dang mig la sogs pa gang dag gi dang por myu gu smos pa de ni myu gu la sogs pa ste myu gu la sogs pa de dag go / /
med bzhin du yang zhes bya ba ni rgyu 'bru la sogs pa de dag la 'bras bu myu gu la sogs pa de dag snga na med bzhin du yang ngo / /
skye ba zhes bya ba ni khyad par gyi gzhi yin te /
'bras bu myu gu la sogs pa skye ba'o / /
tha snyad kyi yan lag tu gyur pa zhes bya ba ni skye ba'i khyad par yin te /
kun rdzob tu gtogs pa zhes bya ba'i tha tshig go / /
byis pa'i blo can spyi'i spyod yul du gyur pa zhes bya ba yang skye ba'i khyad par yin te /
tha na ba lang rdzi'i chung ma yan chad kyi blo'i gzung bar gyur pa zhes bya ba'i tha tshig go / /
mthong nas zhes bya ba ni de ltar rgyu 'bru la sogs pa las 'bras bu myu gu la sogs pa snga na med bzhin du yang skye ba snang ba las na'o / /
don dam par mig la sogs pa nang gi skye mched rnams skye bar 'dod do zhe na zhes bya ba ni ji ltar kun rdzob tu skye ba de bzhin du don dam par yang skye bar 'dod do zhes zer ba yin no / /
de skad ces zer ba de'i lan du 'dir 'grel pa byed pa nyid kyis de'i phyir bshad pa /
ci ste de ni med par yang / /
rkyen de dag las skye 'gyur na / /
'o na lta /
rkyen min las kyang 'bras bu ni / /
ci yi phyir na skye mi 'gyur / /
zhes bya ba smras te /
ci ste de ni med par yang / /
zhes bya ba ni ci ste 'bras bu myu gu la sogs pa de snga na med par yang ngo / /
rkyen de dag las skye 'gyur na / /
zhes bya ba ni rkyen 'bru la sogs pa de dag las phyis skye bar 'gyur na'o / /
'o na lta /
rkyen min las kyang 'bras bu ni / /
ci yi phyir na skye mi 'gyur / /
zhes bya ba ni /
'o na lta rkyen ma yin pa / /
zhes bya ba ni rkyen rigs mi mthun pa dag las kyang 'bras bu myu gu la sogs pa ci'i phyir skye bar mi 'gyur des de la glags yod pa'i tshig tu 'gyur ro / /
des na 'di la glags yod pa'i tshig yin pa'i phyir zhes bya bas ni 'di skad bstan te /
ci ste 'bras bu la sogs pa de dag snga na med par yang rkyen 'bru la sogs pa de dag las phyis skye bar 'gyur na /
'o na rkyen ma yin pa dag la yang 'bras bu de dag snga na med par 'dra bas rkyen ma yin pa las kyang 'bras bu ci'i phyir skye bar mi 'gyur zhes 'di la rgol ba gzhan gyi klan ka'i glags yod pa'i tshig tu 'gyur ba'i phyir de ni mi rung ngo / /
de ltar glags yod pa'i tshig yin pa'i phyir de mi rung na /
'dir don ji lta bur nges pa yin zhe na /
de'i phyir rkyen ma yin pa las 'bras bu med pa mi skye ba bzhin du rkyen rnams las kyang mi skye bar nges te zhes bya ba smras so / /
'di skad bstan te /
ji ltar rkyen ma yin pa rgyu spun la sogs pa dag las 'bras bu myu gu la sogs pa snga na med pa dag mi skye ba bzhin du don dam par rkyen 'bru la sogs pa dag las kyang 'bras bu myu gu la sogs pa snga na med pa dag mi skye bar nges so / /
glags yod pa'i tshig gi don de gsal bar bya ba'i shes par byed pa bstan pa'i phyir /
dper na gal te sgra byas pa rtag na bum pa yang ci'i phyir mi rtag ces bya ba lta bu'o zhes bya ba smras te /
grangs can gyis sgra byas pa rtag go zhes smras pa na bye brag pa na re /
gal te sgra byas pa yin pas rtag na /
bum pa byas pa yang ci'i phyir mi rtag ces 'di la rgol ba gzhan gyi klan ka'i glags yod pa'i tshig tu 'gyur ba'i phyir de ni mi rung ngo zhes zer ba lta bur 'gyur ro / /
de skad smras na don ji lta bu rtogs par 'gyur zhe na /
de'i phyir sgra mi rtag ste byas pa'i phyir bum pa bzhin no zhes bya ba'i don de rtogs par 'gyur ro zhes bya ba smras te /
grangs can gyis sgra byas pa rtag go zhes smras pa de glags yod pa'i tshig yin pa'i phyir /
de la bye brag pas sgra byas pa yin pas rtag na bum pa byas pa yang ci'i phyir mi rtag ces de skad smras na des don ji lta bu rtogs par 'gyur zhe na /
sgra ni mi rtag ste byas pa'i phyir bum pa bzhin no zhes bya ba'i don de rtogs par 'gyur ro / /
de bzhin du 'dir yang /
ci ste de ni med par yang / /
rkyen de dag las skye 'gyur na / /
rkyen min las kyang 'bras bu ni / /
ci yi phyir na skye mi 'gyur / /
zhes bya ba de glags yod pa'i tshig yin pa'i phyir mi rung na /
de las bzlog pas don ji lta bur rtogs par 'gyur zhe na /
ji ltar rkyen ma yin pa rgyu spun la sogs pa dag las 'bras bu myu gu la sogs pa snga na med pa dag mi skye ba de bzhin du don dam par rkyen 'bru la sogs pa dag las kyang 'bras bu myu gu la sogs pa snga na med pa dag mi skye'o zhes bya ba 'di'i don de rtogs par 'gyur ro / /
don de nyid bstan pa'i phyir /
des na 'dir sbyor ba'i tshig ni don dam par myu gus stong pa'i 'bru la sogs pa las de skye bar mi 'thad pa de 'bras bu yin pa'i phyir /
dper na zho bzhin no zhes bya ba smras te /
'dir yang don dam par myu gus stong pa'i 'bru la sogs pa las zhes bya ba 'di ni chos can yin la / /
de skye bar mi 'thad de zhes bya ba 'di ni bsgrub par bya ba chos yin /
'bras bu yin pa'i phyir de zhes bya ba 'di ni sgrub pa'i chos yin te /
dper na zho bzhin no zhes bya ba 'di ni dpe yin par sbyar te /
dper na zho ni 'bras bu yin pa'i phyir des stong pa'i rkyen 'bru la sogs pa las skye bar mi 'thad pa de bzhin du /
myu gu yang 'bras bu yin pa'i phyir des stong pa'i rkyen 'bru la sogs pa las skye bar mi 'thad do / /
de'i phyir ji skad smras pa'i skyon med pa ma yin no zhes bya ba ni /
ji skad bstan pa'i rigs pa des na skye bar smra ba khyed kyi rkyen yod par sgrub pa'i gtan tshigs /
rkyen rnams bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
rkyen lnga pa ni yod ma yin / /
zhes smos pa de la kho bos don dam par ni don ma grub pa nyid yin la /
kun rdzob tu ni don 'gal ba nyid yin no zhes ji skad smras pa'i skyon de med pa ma yin no / /
'dir smras pa zhes bya ba ni / /
de ltar rkyen rnams bkag tu zin kyang /
yang skye bar smra ba dag gis rkyen rnams yod pa nyid du sgrub pa'i phyir 'dir smras pa yin no / /
de'i phyir de dag na re /
nang gi dngos po rnams kyi rkyen rnams don dam par yod pa kho nar gzung ste de dag las byung ba'i phyir dper na bum pa bzhin no zhes zer ro / /
'dir yang nang gi dngos po rnams kyi zhes bya ba 'di ni chos can yin te /
nang gi dngos po mig la sogs pa rnams kyi'o / /
rkyen rnams don dam par yod pa kho nar gzung ste zhes bya ba 'di ni bsgrub par bya ba chos yin te /
rkyen mer mer po la sogs pa rnams don dam par yod pa kho nar gzung ste /
chos can nang gi dngos po mig la sogs pa rnams la bsgrub par bya ba chos rkyen mer mer po la sogs pa khyad par can rnams don dam par yod pa kho nar bsgrub par bya ba yin no / /
de dag las byung ba'i phyir zhes bya ba 'di ni sgrub pa'i chos yin te /
de dag las zhes bya ba'i sgras ni rkyen khu chu dang khrag la sogs pa dag las zhes bya bar gzung ste /
'di ltar mig dang /
rna ba dang /
sna dang /
lce dang /
lus dang zhes bya ba nang gi skye mched kyi dngos po rnams ni rkyen khu chu dang khrag la sogs pa de dag las byung ba'i phyir ro / /
dper na bum pa bzhin no zhes bya ba 'di ni dpe yin par sbyar te /
dper na bum pa ni rkyen 'jim pa la sogs pa de dag las byung ba'i phyir bum pa'i rkyen 'jim pa la sogs pa don dam par yod pa kho na yin pa de bzhin du /
nang gi dngos po mig la sogs pa rnams kyang rkyen khu chu dang khrag la sogs pa de dag las byung ba'i phyir /
nang gi dngos po mig la sogs pa rkyen khu chu dang khrag la sogs pa rnams kyang don dam par yod pa kho na yin no / /
de dag las byung ba'i phyir zhes bya ba ni de dag las gyur pa'i phyir zhes bya ba'i tha tshig go / /
rkyen de dag las byung ba'i phyir zhes bya ba ni rkyen de dag las gyur pa'i phyir zhes bya ba'i don to / /
ci'i phyir byung ba las gyur pa zhes bya zhe na /
de'i phyir gyur pa las byung ba zhes brjod pa'i phyir /
dper na bum pa ni 'jim pa las byung ba'o zhes bya ba bzhin no zhes bya ba smras te /
brda sprod pa las gyur pa las byung ba zhes brjod pa'i phyir te /
dper na bum pa 'jim pa las gyur pa la 'jim pa las byung ba'o zhes bya ba de bzhin du mig la sogs pa nang gi dngos po rnams rkyen khu chu dang khrag la sogs pa de dag las gyur pa la yang de dag las byung ba zhes bya'o zhes zer ro / /
de skad ces zer ba de'i lan du /
'dir 'grel pa byed pa nyid kyis 'dir bshad pa zhes bya ba smras te /
'grel pa byed pas phyogs snga ma de tshig le'ur byas pa 'dis sun dbyung ba nyid bshad pa yin no / /
'bras bu rkyen las byung ba yin na rkyen las gyur pa yin na'o zhes bya ba ni 'bras bu mig la sogs pa dag rkyen khu chu dang khrag la sogs pa las byung ba yin te /
rkyen khu chu dang khrag la sogs pa las gyur pa yin na zhes bya ba'i tha tshig go / /
rkyen rnams rang las byung ba ma yin /
rkyen gyi ngo bo nyid ma yin no zhes bya ba'i tha tshig go zhes bya ba ni /
rkyen khu chu dang khrag la sogs pa rnams rang las byung ba ma yin te /
rang las zhes bya ba'i sgras ni rkyen rang las zhes bya ba gzung ste /
rkyen rnams rang las byung ba ma yin no / /
de nyid bstan pa'i phyir /
rkyen gyi ngo bo nyid ma yin no zhes bya ba'i tha tshig go zhes bya ba smras te /
rkyen rnams rkyen gyi ngo bo nyid ma yin no zhes bya ba'i tha tshig go / /
ci'i phyir byung ba la ngo bo nyid ces bya zhe na /
de'i phyir ngo bo nyid las byung ba zhes brjod pa'i phyir /
dper na bram ze'i snying na mar las byung ba bzhin no zhes bya ba lta bu'o zhes bya ba smras te /
sngar ni byung ba zhes bya ba gyur pa'i don du bshad do / /
'dir ni byung ba zhes bya ba ni ngo bo nyid kyi don du blta bar bya ste /
brda sprod pa las ngo bo nyid la yang byung ba zhes brjod pa'i phyir te /
dper na bram ze'i snying mar gyi ngo bo nyid dang 'dra ba la mar las byung ba bzhin no zhes bya ba lta bu ste /
de yang de'i snying mar gong gi dbyibs lta bu ni ma yin gyi /
'di ltar myur du 'ju ba nyid kyis mar gyi ngo bo nyid dang chos mthun pa'i phyir bram ze'i snying ni mar las byung ba bzhin no zhes bya ba de bzhin du /
rkyen khu chu dang khrag la sogs pa rnams kyang rang las byung ba ma yin te /
rkyen rnams rkyen gyi ngo bo nyid ma yin no zhes bya ba'i tha tshig go / /
rkyen rnams ji ltar rkyen gyi ngo bo nyid ma yin pa de ltar ni sngar bstan zin pas zhes bya ba ni rgyu la sogs pa rkyen rnams ji ltar rkyen gyi ngo bo nyid ma yin pa de ltar ni sngar dang po kho nar rjes su dpag pa rgya chen pos rkyen so so ba dang 'dus pa dag gi ngo bo nyid dgag par byas zin pas zhes bya ba'i tha tshig go / /
de'i phyir /
rang byung min las 'bras bu gang / /
de ni ji ltar rkyen las byung / /
zhes bya ba gsungs te /
rkyen khu chu dang khrag la sogs pa rang las byung ba ma yin pa rnams las 'bras bu mig la sogs pa gang byung ba de dag ji ltar rkyen las byung ba yin par khyed kyis brjod par nus te mi nus so zhes bya ba'i tha tshig go / /
don de nyid bstan pa'i phyir /
don dam par 'bras bu rkyen las byung ba ma yin no zhes bya ba'i tshig gi don to zhes bya ba smras te /
don dam par 'bras bu mig la sogs pa pa dag rkyen khu chu dang khrag la sogs pa las gyur pa ma yin no zhes bya ba'i tshig gi don te /
tshig le'ur byas pa de'i don de yin no zhes bya ba'i tha tshig go / /
don de gsal bar bya ba'i shes par byed pa bstan pa'i phyir /
dper na gal te de b+ha ra ta gzhon nu nas tshangs par spyod pa yin no / /
b+ha ra ta ji ltar de'i bu yin zhes zer ba lta bu ste zhes bya ba smras te /
'ga' zhig gis de b+har ta gzhon nu nas tshangs par spyod pa de'i bu ni b+ha ra ta yin no zhes bya ba smras pa na gzhan zhig na re /
gal te de b+ha ra ta gzhon nu nas tshangs par spyod pa yin na /
b+ha ra ta ji ltar de'i bu yin zhes zer ba lta bur 'gyur ro / /
'di skad bstan te /
dper na de b+ha ra ta gzhon nu nas tshangs par spyod pa nyid kyis b+ha ra ta de'i bu yin pa de nyid bstsal ba de bzhin du rkyen rnams rkyen nyid kyi ngo bo nyid ma yin pa'i nyid kyis kyang de dag gis bskyed pa'i 'bras bu rkyen de dag las byung ba nyid dang /
rkyen de dag las gyur pa nyid bstsal bar shes par bya'o / /
sgyu ma mkhan gyis sprul pa'i 'jim pa'i gong bu 'jim pa de'i ngo bo nyid kyis stong pa las skyes pa'i bum pa ni mkhas pa rnams kyis tha snyad du yang 'jim pa de las gyur pa yin no zhes rtogs par mi bzod pas zhes bya bas ni 'di skad bstan te /
ji ltar kho bo'i phyogs la 'jim pa la sogs pa rgyu'i dngos po thams cad dang /
bum pa la sogs pa 'bras bu'i dngos po thams cad rgyu dang rkyen las byung ba'i phyir /
ngo bo nyid kyis stong pas de'i phyir khyed kyis nang gi dngos po rnams kyi rkyen rnams don dam par yod pa kho nar gzung ste /
de dag las byung ba'i phyir dper na bum pa bzhin no zhes gang smras pas dper na bum pa ni rkyen 'jim pa la sogs pa de dag las byung ba'i phyir bum pa'i rkyen 'jim pa la sogs pa dag don dam par yod pa kho na yin pa de bzhin du mig la sogs pa nang gi dngos po rnams kyang rkyen khu chu dang khrag la sogs pa de dag las byung ba'i phyir nang gi dngos po mig la sogs pa rnams kyi rkyen khu chu dang khrag la sogs pa rnams kyang don dam par yod pa kho na yin no zhes zer ba ni bum pa'i dpe sgyu ma lta bu de la rkyen rnams ngo bo nyid yod pa nyid du bsgrub par bya ba yang med la /
de dag las byung ba'i phyir zhes bya ba sgrub pa yang med do / /
gang gi phyir de lta yin pa de'i phyir /
de'i phyir rkyen las byung ba ma yin /
de'i phyir 'bras bu rkyen las byung ba ma yin no zhes bya ba smras so / /
des na dpe med de bsgrub par bya ba dang sgrub pa'i chos ma tshang ba'i phyir zhes bya ba ni ji skad bshad pa'i gtan tshigs des na dper na bum pa bzhin no zhes bum pa las dpe blangs pa de med de /
de ci'i phyir zhe na /
bum pa la bsgrub par bya ba chos rkyen rnams don dam par yod pa kho nar gzung ste zhes bya ba dang /
sgrub pa'i chos de dag las byung ba'i phyir zhes bya ba gnyis ma tshang ba'i phyir ro / /
de'i phyir snga ma bzhin du gtan tshigs kyi don ma grub pa nyid dam don 'gal ba nyid du 'gyur ro zhes bya ba smras te /
de dag las byung ba'i phyir zhes bya ba'i gtan tshigs de gal te don dam par brjod na ni /
don ma grub pa nyid du 'gyur te /
dbu ma pa rnams la don dam par de dag las byung ba'i phyir zhes bya ba de ma grub pa'i phyir ro / /
gal te kun rdzob tu brjod na ni don 'gal ba nyid du 'gyur te /
de dag las byung ba'i phyir zhes bya ba dang /
kun rdzob kyi ngo bo nyid ni med na mi 'byung ba nyid yin pas des don dam par ngo bo nyid med pa nyid du sgrub par byed pa'i phyir 'gal ba'i don nyid du 'gyur ro / /
'dir gzhan gyis sun phyung ba'i don sgro btag pa nas smras pa zhes bya ba ni skabs 'dir skye bar smra ba gzhan gyis sngar dbu ma pas skye bar smra ba dag gi dpe med de zhes sun phyung ba'i don de khas blangs nas yang skye ba sgrub pa'i phyir smras pa yin no / /
gal te 'bras bu rkyen las byung ba med pas rjes su dpag pa med par bstan du zin kyang /
'bras bu ni 'bras bu'i ngo bo nyid mi 'dod pas de ma bkag pa'i phyir /
gzhan gyis kyang brjod par nus te zhes bya bas ni 'di skad bstan te /
gal te 'bras bu bum pa dang mig la sogs pa de dag rkyen 'jim pa dang mer mer po la sogs pa las byung ba med pas dpe med pa'i phyir /
khyed dbu ma pas kho bo cag gi rjes su dpag pa med par bstan du zin kyang /
bum pa dang mig la sogs pa 'bras bu ni 'bras bu'i ngo bo nyid mi 'dor bar yod pas 'bras bu de ma bkag pa'i phyir /
kho bo cag la 'bras bu'i ngo bo nyid yod pas de'i phyir kho bo cag gis rnam pa gzhan gyis kyang 'bras bu'i rkyen rnams yod pa nyid du sgrub par nus te zhes zer ba yin no / /
de'i phyir don dam par nang gi skye mched rnams kyi rkyen rnams yod pa kho na yin te /
'bras bu yin pa'i phyir /
dper na myu gu la sogs pa bzhin no zhes bya ba smras te 'dir yang nang gi skye mched rnams kyi zhes bya ba 'di ni chos can yin te /
mig la sogs pa nang gi skye mched rnams kyi'o / /
rkyen rnams yod pa kho na yin te zhes bya ba 'di ni bsgrub par bya ba chos yin te /
chos can nang gi skye mched rnams la bsgrub par bya ba chos de dag gi rkyen mer mer po la sogs pa khyad par can dag don dam par yod pa kho nar bsgrub par bya ba yin no / /
'bras bu yin pa'i phyir zhes bya ba 'di ni sgrub pa'i chos yin te /
gang dang gang 'bras bu yin pa de dang de la rkyen yod pa'i phyir ro zhes sgrub pa'i phyir ro / /
dper na myu gu la sogs pa bzhin no zhes bya ba 'di ni dpe yin par sbyar te /
dper na myu gu la sogs pa ni 'bras bu yin pa'i phyir de dag gi rkyen rnams don dam par yod pa kho na yin pa de bzhin du /
nang gi skye mched rnams kyang 'bras bu yin pa'i phyir de dag gi rkyen rnams kyang don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
rkyen min las byung 'bras bu ni / /
yod min zhes bya ba la sogs pa smras so / /
'dir bshad pa zhes bya ba ni /
skye bar smra ba dag gi rjes su dpag pa de la 'grel pa byed pas tshig le'ur byas pa'i rtsa ba gnyis pas sun dbyung ba bshad pa zhes bya ba'i tha tshig go / /
rkyen min las byung 'bras bu ni / /
yod min zhes bya ba ni rkyen ma yin pa las byung ba dang /
rkyen min pa las gyur pa dang rkyen ma yin pa'i ngo bo nyid kyi 'bras bu ni rgyu med pa las byung ba'i 'bras bu yin pas /
de lta bu ni kun rdzob kyi tha snyad du yang yod pa ma yin na don dam par lta smos kyang ci dgos te med pas de'i phyir /
khyed kyi gtan tshigs 'bras bu yin pa'i phyir zhes bya ba ma grub po zhes bstan pa yin no / /
don de nyid bstan pa'i phyir /
rkyen ma yin pa las gyur pa'i 'bras bu ni tha snyad du yang rtogs par mi nus na don dam par lta smos kyang ci dgos zhes bya ba smras te /
rkyen 'bru la sogs pa dang mer mer po la sogs pa ma yin pa las gyur pa'i 'bras bu myu gu la sogs pa dang mig la sogs pa ni rgyu med pa las byung ba yin pas de ni kun rdzob kyi tha snyad du yang yod pa nyid du rtogs pa dang gzung bar mi nus na don dam par 'bras bu rgyu med pa las byung ba yod pa nyid du rtogs pa dang /
gzung bar nus pa lta smos kyang ci dgos te /
mi nus pas de'i phyir /
khyed kyi gtan tshigs 'bras bu yin pa'i phyir zhes bya ba de ma grub pas nang gi skye mched rnams kyi rkyen rnams don dam par yod pa ma yin no / /
'dir smras pa zhes bya ba ni 'dir skye bar smra ba dag gis yang ngo bo nyid yod par sgrub pa'i phyir smras pa yin no / /
gal te don dam par rkyen rnams rkyen gyi ngo bo nyid kyis stong na /
'o na ni rkyen rnams rkyen ma yin pa'i ngo bo nyid kyis mi stong par khas blangs pa yin pas des na rkyen ma yin pa grub pas 'dod pa grub po zhes bya ba ni skye bar smra ba dag na re /
de ltar gal te don dam par rkyen mer mer po la sogs pa dang 'bru la sogs pa rnams rang las byung ba ma yin pas rkyen gyi ngo bo nyid kyis stong na /
'o na ni khyed dbu ma pas rkyen mer mer po la sogs pa dang /
'bru la sogs pa rnams rkyen ma yin pa'i ngo bo nyid kyis mi stong par khas blangs pa yin pas des na rkyen ma yin pa'i ngo bo nyid kyis grub pas kho bo cag gi 'dod pa 'grub ste /
kho bo cag sde snod gsum gyi rjes su 'brang ba rnams kyis bsgrub par bya ba gang yin zhe na /
ngo bo nyid yod pa nyid yin te /
de yang rkyen ma yin pa'i ngo bo nyid yin la /
khyod nyid kyis don dam par rkyen rnams rkyen gyi ngo bo nyid kyis stong par bsgrubs pas rkyen rnams rkyen ma yin pa'i ngo bo nyid kyis mi stong par khas blangs pa yin te /
des na rkyen ma yin pa'i ngo bo nyid grub pas kho bo cag gi 'dod pa ngo bo nyid yod par 'grub po zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
de ni bzang po ma yin te zhes bya ba ni khyed kyi sgrub pa des ngo bo nyid yod pa nyid mi 'grub po zhes bya ba'i tha tshig go / /
de ci'i phyir zhe na /
de'i phyir kho bo cag gis rkyen ma yin pa zhes smras pa gang yin pa ni rkyen gyi ngo bo nyid dgag pa tsam bstan pa yin te /
med par dgag pa'i don gyi dgag pa yongs su gzung ba'i phyir /
rkyen ma yin pa'i ngo bo nyid ni mi ston to zhes bya ba smras te /
des ni 'di la kho bo cag dbu ma pas rkyen ma yin pa zhes smras pa gang yin pa de ni rkyen gyi ngo bo nyid dgag pa tsam bstan pa yin gyi rkyen ma yin pa'i ngo bo nyid bstan pa ni ma yin te /
de ci'i phyir zhe na /
med par dgag pa'i don gyi dgag pa yongs su gzung ba'i phyir ro / /
dbu ma'i bstan bcos 'di la gnas skabs thams cad du ma yin zhes bya ba'i dgag pa ni med par dgag pa'i don du blta bar bya ste /
dgag pa gtso che ba'i phyir dang /
'di ltar rtog pa ma lus pa'i dra ba dgag pas rnam par mi rtog pa'i ye shes shes bya yul ma lus pa dang ldan pa 'grub par dgongs pa'i phyir ro / /
ma yin par dgag pa yongs su gzung na ni de sgrub pa gtso che ba'i phyir /
chos rnams ma skyes so zhes sgrub pas skye ba med pa ston pa'i phyir mdzad pa'i mtha' dang bral bar 'gyur te /
lung las gzugs kyi skye ba med pa la spyod na shes rab kyi pha rol tu phyin pa la spyod pa ma yin no zhes 'byung ba'i phyir ro / /
de'i phyir kho bo cag gis rkyen ma yin zhes smras pa gang yin pa des ni rkyen ma yin pa'i ngo bo nyid yod par mi ston pas khyed kyi 'dod pa mi 'grub po zhes bstan to /
sbyor ba rnam par dbye ba byas nas zhes bya bas ni ji skad smos pa'i phyogs snga ma dang phyogs phyi ma de gnyis kyi don gsal bar bya ba'i shes par byed pa ston te /
'dir tshig le'ur byas pa'i rtsa ba tha ma'i sbyor ba la phyogs snga ma dang phyogs phyi ma rnam pa gnyis su rnam par dbye ba byas nas ji skad sngar smos pa'i phyogs snga ma dang phyogs phyi ma gnyis bshad do zhes bya bar sbyar ro / /
de la sbyor ba zhes bya ba ni mdo 'dir ni tshig le'ur byas pa'i rtsa ba bzhi pa dang sbyar ro / /
de rnam par dbye ba byas nas zhes bya ba ni rnam pa gnyis su dbye ba byas nas te /
tshig le'ur byas pa'i rtsa ba bzhi pa 'di la phyogs snga ma dang phyogs phyi ma gnyis su rnam par dbye ba byas nas zhes bya ba'i tha tshig go / /
de la sbyor ba rnam par dbye ba dang pos phyogs snga ma rnam par gzhag pa'i dbang du byas nas /
rkyen min zhes bshad de /
sbyor ba rnam par dbye ba dang po 'dis ni sngar skye bar smra ba dag na re /
gal te don dam par rkyen rnams rkyen gyi ngo bo nyid kyis stong na /
'o na ni rkyen rnams rkyen ma yin pa'i ngo bo nyid kyis mi stong par khas blangs pa yin pas des na rkyen ma yin par grub pas 'dod pa 'grub po zhes zer ba'i phyogs snga ma rnam par gzhag pa'i sgo nas /
pha rol po'i bsam pa'i rang dbang ston te /
de'i sbyor bas ni pha rol po dag na re /
rkyen ma yin par grub pas mig la sogs pa'i rkyen mer mer po la sogs pa dag rkyen ma yin pa'i ngo bo nyid du yod par 'gyur bas 'dod pa 'grub po zhes zer ba'i don ston to / /
sbyor ba rnam par dbye ba gnyis pas phyogs phyi ma rnam par gzhag pa'i dbang du byas nas /
rkyen du ga la 'gyur zhes bya ba bshad de sbyor ba rnam par dbye ba gnyis pa 'dis ni sngar dbu ma pas de ni bzang po ma yin te /
kho bo cag gis rkyen ma yin pa zhes bya ba ni rkyen gyi ngo bo nyid dgag pa tsam bstan pa yin te /
med par dgag pa'i don gyi dgag pa yongs su gzung ba'i phyir /
rkyen ma yin pa'i ngo bo nyid mi ston to zhes lan btab pa'i phyogs phyi ma rnam par gzhag pa'i sgo nas rkyen dgag pa ston te /
de'i sbyor bas ni rkyen ma yin par grub pas mig la sogs pa'i rkyen mer mer po la sogs pa dag rkyen ma yin pa nyid du 'gyur bas 'bras bu skyed pa'i rkyen du ga la 'gyur zhes med par dgag pa'i don du bstan to / /
phyogs phyi ma rnam par gzhag pa de nyid brnan pa'i phyir rkyen ma yin pa rnams rkyen gyi ngo bo nyid du mi 'gyur ro zhes bya ba'i tshig gi don to zhes bya ba smras te /
rkyen ma yin pa grub pas mig la sogs pa'i rkyen mer mer po la sogs pa dag rkyen ma yin pa nyid du 'gyur bas rkyen ma yin pa de rnams 'bras bu skyed pa'i rkyen gyi ngo bo nyid du mi 'gyur ro zhes bya ba'i tshig gi don te /
sbyor ba rnam par dbye ba gnyis pa 'di'i don ni de yin no zhes bya ba'i tha tshig go / /
yang na ji skad bstan pa'i tshul gyi 'bras bu yod pa dang med pa skye ba bstsal bas de'i phyir 'bras bu med pas na /
rkyen min rkyen du ga la 'gyur / /
zhes bya bas ni 'di skad bstan te /
yang na /
rkyen min rkyen du ga la 'gyur / /
zhes bya ba tshig le'ur byas pa 'di'i don rnam pa 'di ltar bshad de /
de kho bos sngar don dam par 'bras bu yod pa dang med pa skye ba rnam pa du mar bstsal ba'i tshul gyis don dam par 'bras bu med pas na rkyen rnams kyang rkyen gyi bdag nyid ma yin pa'i phyir /
don dam par 'bras bu skyed pa'i rkyen du ga la 'gyur te mi 'gyur ro / /
'di la rkyen rnams ni 'bras bu skye ba'i sgo nas rkyen gyi ngo bo nyid du 'grub pa yin na /
sngar ji skad bstan pa'i tshul gyis 'bras bu yod pa dang med pa skyed pa bstsal bas /
de'i phyir 'bras bu med pas na rkyen mer mer po la sogs pa rkyen gyi bdag nyid ma yin pa rnams don dam par 'bras bu bskyed pa'i rkyen du ga la 'gyur te mi 'gyur ro / /
don de nyid bstan pa'i phyir de bdag nyid ma yin pa'i rkyen 'thad pa med pa rnams rkyen du ga la 'gyur te mi 'gyur ba kho na yin no zhes bya ba'i tshig gi ton to zhes bya ba smras te /
sngar sbyor ba rnam par dbye ba byas nas zhes bya ba'i skabs su ni pha rol pos rkyen ma yin pa'i ngo bo nyid yod par khas blangs pa rnams dgag pa'i phyir /
rkyen min rkyen du ga la 'gyur / /
zhes bshad do / /
da 'dir ni 'bras bu yod pa dang med pa skye ba bstsal bas 'bras bu med pas na rkyen rnams rkyen ma yin la /
rkyen ma yin na 'bras bu bskyed pa'i rkyen du ga la 'gyur te mi 'gyur ro zhes bstan pa'i phyir /
'bras bu med pas na /
rkyen min rkyen du ga la 'gyur / /
zhes bshad do / /
de'i bdag nyid ma yin pa'i rkyen ces bya ba ni rkyen gyi bdag nyid ma yin pa'i rkyen mer mer po la sogs pa rnams so / /
'thad pa med pa rnams zhes bya ba ni 'bras bu skyed pa'i 'thad pa med pa'i rkyen rnams te rkyen ma yin pa rnams zhes bya ba'i tha tshig go / /
rkyen du ga la 'gyur te zhes bya ba ni de'i bdag nyid ma yin pa'i rkyen 'thad pa med pa de rnams rkyen du ga la 'gyur te zhes dgag pa yin no / /
mi 'gyur ba kho na yin no zhes bya ba'i tshig gi don to zhes bya ba ni de'i bdag nyid ma yin pa'i rkyen 'thad pa med pa rnams rkyen du mi 'gyur ba kho na yin no zhes bstan pa'i tshig gi don to / /
tshig le'ur byas pa de'i don ni de yin no zhes bya ba'i tha tshig go / /
de'i blo dang sgra 'jug pa'i rgyu can de dag gi 'bras bu med pa kho na'i phyir ro zhes bya bar dgongs so zhes bya ba ni rkyen gyi blo 'jug pa'i rgyu can dang rkyen gyi sgra 'jug pa'i rgyu can de dag gi 'bras bu med pa kho na'i phyir rkyen gyi bdag nyid ma yin pa'i rkyen 'bras bu skyed pa'i 'thad pa med pa rnams rkyen du ga la 'gyur zhes bya bar slob dpon gyi zhal snga nas kyi dgongs pa yin no / /
de la de'i blo zhes bya ba ni rkyen gyi blo ste 'di dag rkyen yin no snyam pa'i blo'o / /
de'i sgra zhes bya ba yang rkyen gyi sgra ste 'di dag rkyen yin no zhes brjod pa'i sgra'o / /
de'i blo dang sgra 'jug pa zhes bya ba ni rkyen gyi blo dang sgra skye ba'o / /
rgyu can zhes bya ba ni rkyen gyi blo dang sgra 'jug pa'i rgyu ni 'bras bu skye ba ste /
'bras bu skye ba'i sgo nas 'di dag rkyen yin no snyam pa'i blo dang 'di dag rkyen yin no zhes brjod pa'i sgra 'jug pa'i phyir ro / /
rkyen gang dag la rgyu de yod pa de dag ni rgyu can zhes bya ste /
rkyen rnams yin no / /
de dag gi 'bras bu med pa kho na'i phyir ro zhes bya bar dgongs so zhes bya ba ni rkyen de dag gi 'bras bu skye ba med pa kho na'i phyir /
rkyen gyi bdag nyid ma yin pa'i rkyen 'bras bu skyed pa'i 'thad pa med pa rnams rkyen du ga la 'gyur zhes bya bar slob dpon klu sgrub kyi zhal snga nas kyi dgongs pa yin te /
gang gi phyir 'bras bu skye ba med pa de'i phyir rgyu la sogs pa'i rkyen gyi blo dang rkyen gyi sgra 'jug pa'i yul med pas /
de'i phyir rkyen rnams med do / /
'dir /
rkyen rnams bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
zhes bya ba man chad gzhan gyis smras pa'i rkyen rnams kyi ngo bo nyid dang bye brag bstsal ba'i dbang gis de mjug bsdu ste zhes bya ba 'di ni rkyen brtag pa'i rab tu byed pa dang po'i skabs 'dir dpyad pa sngar bstan pa rnams kyis rkyen brtag pa'i rab tu byed pa dang po de mjug bsdu ba ston to / /
de la 'dir zhes bya ba ni rkyen brtag pa'i rab tu byed pa dang po'i skabs 'dir ro / /
dpyad pa sngar bstan pa de dag kyang gang zhe na /
de'i phyir /
rkyen rnams bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
zhes bya ba man chad ces bya ba smras te /
de man chad nas brtsams te /
de'i phyir rkyen las byung ma yin / /
rkyen min las byung 'bras bu ni / /
yod min 'bras bu med pas na / /
rkyen min rkyen du ga la 'gyur / /
zhes bya ba yan chad kyi bar dag go / /
gzhan gyis smras pa'i rkyen rnams kyi zhes bya ba ni /
skye bar smra ba gzhan gyi rgyu la sogs pa rkyen bzhi po de dag yod par bstan pas skye ba 'grub po zhes smras pa'i rkyen gang yin pa de rnams kyi'o / /
rkyen de rnams kyi ngo bo nyid dang bye brag bstsal ba'i dbang gis zhes bya ba la /
ngo bo bstsal ba zhes bya ba ni rgyu dang dmigs pa dang de ma thag pa dang bdag po'i rkyen bzhi po de dag gi ngo bo nyid bkag pa'o / /
bye brag bstsal ba zhes bya ba ni rkyen bzhi po rnams kyi bye brag sde pa gzhan dag gis yongs su brtags pa dang /
bye brag pa la sogs pas yongs su brtags pa ming tha dad pas tha dad pa gang dag yin pa de dag bkag pa'o / /
de'i dbang gis zhes bya ba ni de'i skabs kyis so / /
de'i mjug bsdus te zhes bya ba ni rkyen brtag pa'i rab tu byed pa dang po'i skabs de mjug bsdus pa ste /
de ltar rkyen rnams kyi ngo bo nyid dang bye brag bstsal ba'i dbang gis rkyen brtag pa'i rab tu byed pa dang po'i skabs de yongs su rdzogs par bya ste zhes bya ba'i tha tshig go / /
de ltar rkyen brtag pa'i rab tu byed pa dang po rigs pas dpyad pa la sogs pa de'i 'bras bu gang yin zhe na /
de'i phyir 'dir rab tu byed pa'i don ni skye ba med par ston pa yin no zhes bya ba smras so / /
skye ba med par bstan pas yon tan ci zhig 'thob ce na /
de'i phyir rten cing 'brel par 'byung ba skye ba med pa'i lung zhes bya ba smras te /
de'i phyir zhes bya ba ni skye ba med pa bstan pa de'i phyir ro / /
rten cing 'brel par 'byung ba skye ba med pa'i lung zhes bya ba ni shes rab kyi pha rol tu phyin pa chen po las rten cing 'brel par 'byung ba skye ba med pa zhes bya ba gsungs pa'i lung ste /
'og nas lung gi tshig 'byung ba rnams dang sbyar ro / /
'di skad bstan te /
bcom ldan 'das ma shes rab kyi pha rol tu phyin pa'i mdo las /
khyad par gyi gzhi rten cing 'brel par 'byung ba'i khyad par /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
zhes bya ba rnam pa brgyad gsungs pa las /
skye ba med pa zhes bya ba'i lung de grub pa yin te /
phyi dang nang gi dngos po rten cing 'brel par 'byung ba gang yin pa de ni kun rdzob tu yang sgyu ma'i skyes bu bzhin du skye bar snang ba tsam du zad kyi /
ngo bo nyid kyis skye ba med par gsungs pa'i lung yang grub pa yin la /
don dam par yang bdag gi dngos po dang gzhan gyi dngos po dang gnyis kyi dngos po dang /
rgyu med pa rnam pa thams cad las skye ba med par gsungs pa'i lung yang ma grub pa yin no / /
rkyen 'gag pa dang skye ba med par bsgrub pa 'di la gzhan dag na re /
rtog ge skam po'i bstan bcos tsam nyi tshes bsgrubs so zhes zer na mi rung bas de'i phyir 'dir yid ches pa'i lung gi khungs kyis kyang bsgrub par bya ste /
de la re zhig 'phags pa klu'i rgyal po ma dros pas zhus pa'i mdo las /
'di skad ces /
gang zhig rkyen las skye ba de ma skyes / /
de la ngo bo nyid kyis skye ba med / /
gang zhig rkyen la ltos pa de stong gsungs / /
gang gis stong nyid shes de bag yod yin / /
zhes bya ba gsungs te /
de la gang zhig rkyen las skye ba de ma skyes zhes bya ba ni /
dngos po gang rkyen las skye ba de ni don dam par ma skyes pa yin no / /
'dir gzhan dag na re /
gal te de lta na nam mkha'i me tog dang 'dra bar 'gyur ro zhes rgol ba de'i lan ni de la /
ngo bo nyid kyis skye ba med / /
ces bya ba 'di yin te /
de la ngo bo nyid kyis skye ba med pa la kun rdzob tu dngos po rnams las ngo bo nyid med pa'i bdag nyid kyis skye ba 'grub pa'i phyir nam mkha'i me tog dang 'dra bar mi 'gyur ro / /
'dir gzhan dag na re /
gal te khyed rkyen rnams las skye bar khas len na des khyed kyi khas blangs pa la gnod par 'gyur la /
kho bo'i 'dod pa 'grub par 'gyur ro zhes zer ba de'i lan ni /
gang zhig rkyen la ltos pa de stong gsungs / /
zhes bya ba 'di yin te /
dngos po gang rkyen la ltos shing rkyen la rag las pa de ni stong pa yin par gsungs te /
sgyu ma mkhan gyi nor bu dang gsang sngags dang sman gyi sbyor bas sprul pa'i bud med kyi lus bzhin no / /
gang gis stong nyid shes de bag yod yin / /
zhes bya bas ni 'di skad bstan te /
gang gis sgyu ma mkhan gyis sprul pa'i bud med kyi lus bzhin du bud med 'di dag gi lus kyang de dang 'dra bar mthong zhing /
yul lnga po dag kyang sgyu ma lta bur mthong ba de la ni 'dod chags la sogs pa nyon mongs pa dag 'byung bar mi 'gyur ro zhes bya ba'i tha tshig go / /
de bzhin du 'phags pa lang kar gshegs pa'i mdo las kyang /
'di skad ces /
gang la cung zad skye med cing / /
'gag pa'ang cung zad yod min pa / /
'gro ba dben mthong de la ni / /
yod pa nyid dang med nyid med / /
ces gsungs so / /
'di skad bstan te /
gal te dngos po skyes pa ma zhig par gyur na yod pa nyid yin la /
gal te zhig par gyur na med pa nyid yin no / /
gang gi phyir cung zad kyang skye ba med pa de'i phyir ni yod pa nyid med la /
gang gi phyir cung zad kyang 'gag pa med pa de'i phyir ni med pa nyid med do / /
de bzhin du 'phags pa sangs rgyas pa thams cad kyi yul la 'jug pa ye shes snang ba'i rgyan gyi mdo las kyang 'di skad ces /
de bzhin gshegs pa rtag tu skye med chos / /
chos rnams thams cad bde bar gshegs dang 'dra / /
zhes gsungs te /
de bzhin gshegs pa rtag tu skye med chos / /
zhes bya ba ni de bzhin gshegs pa gang la rtag tu skye ba med pa'i chos mnga' ba de ni de bzhin gshegs pa rtag tu skye med chos zhes bya ste /
de bzhin gshegs pa ni rtag tu skye ba med pa'i ngo bo nyid do zhes bya ba'i tha tshig go / /
chos rnams thams cad bde bar gshegs dang 'dra / /
zhes bya ba ni /
chos thams cad kyang de bzhin gshegs pa dang 'dra bar skye ba med pa'i ngo bo nyid yin no zhes bya ba'i tha tshig go / /
de bzhin du 'phags pa sangs rgyas thams cad kyi yul la 'jug pa ye shes snang ba'i rgyan gyi mdo de nyid las kyang 'di skad ces /
'jam dpal de'i phyir khyod kyis rnam grangs des kyang 'di ltar rig par bya ste /
skye ba med pa dang 'gag pa med pa zhes bya ba de ni de bzhin gshegs pa'i tshig bla dgas yin no zhes gsungs te /
bcom ldan 'das la 'jam dpal gyis zhus pa /
bcom ldan 'das skye ba ma mchis pa dang /
'gag pa ma mchis pa zhes bgyi ba'i chos de ci lags /
bcom ldan 'das kyis bka' stsal pa /
'jam dpal skye ba med pa dang / /
'gag pa med pa zhes bya ba de ni de bzhin gshegs pa'i tshig bla dgas yin no zhes gsungs so / /
'di skad bstan te /
skye ba med pa dang 'gag pa med pa zhes bya ba'i sgra ni chos kyi sku nyid bstan to / /
de bzhin du 'phags pa tshangs pas zhus pa'i mdo las kyang /
'di skad ces gang du sred pa thams cad 'gag pa de ni skye ba med pa'o / /
gang skye ba med pa de ni byang chub po / /
'jig rten ni skye ba la mngon par zhen te 'di la sangs rgyas 'byung ba yang med la /
mya ngan las 'da' ba yang med do zhes bya ba gsungs te bcom ldan 'das la tshangs pa khyad par sems kyis zhus pa /
bcom ldan 'das skye ba ma mchis pa'i mtshan nyid gang lags /
bcom ldan 'das kyis bka' stsal pa /
gang du sred pa thams cad 'gag pa de ni skye ba med pa'o zhes gsungs so / /
'di skad bstan te /
nyon mongs pa thams cad spongs pa ni skye ba med par rtogs pas thob po zhes bya ba'i tha tshig go / /
gang skye ba med pa de ni byang chub po zhes bya bas ni 'di skad bstan te /
skye ba med pa la skrag par mi bya ste /
'di ltar skye ba med pa nyid byang chub yin pa'i phyir ro zhes bstan to / /
'jig rten ni skye ba la mngon par zhen te /
'di la sangs rgyas 'byung ba yang med la mya ngan las 'da' ba yang med do zhes bya bas ni 'di skad bstan te /
gang gi phyir 'jig rten ni skye ba la mngon par zhen pa de'i phyir mngon par rdzogs par 'tshang mi rgya'o / /
mngon par rdzogs par sangs rgyas pa la ni sangs rgyas 'byung ba rnam par rtog pa yang med la /
yongs su mya ngan las 'da' bar rnam par rtog pa yang med do / /
de bzhin du mdo sde gzhan dag las kyang 'di skad ces /
gang gi phung po skye med cing / /
'byung ba med pa yongs shes pas / /
de dag 'jig rten spyod 'gyur ba / /
'jig rten 'di ni gnas pa min / /
zhes gsungs so / /
'di skad bstan te /
gang dag gi phung po rnams skye ba med pa dang /
'byung ba med pa yongs su shes pas de dag ni 'jig rten 'di na spyad par 'gyur yang /
'khor ba'i sdug bsngal dag gis mi gos shing 'khor ba ji srid par sems can gyi don byed par 'gyur ro zhes bya ba la sogs pa gsungs pa de dag grub pa yin no zhes bya ba ni /
skye ba med par ston pa mdo sde'i mtha' de dag la sogs pa gzhan yang mtha' yas pa dag las rten cing 'brel par 'byung ba skye ba med pa'i don 'di nyid gsungs pa de dag grub pa'i phyir /
rtog ge skam po'i bstan bcos tsam nyi tshes bsgrubs pa ma yin no zhes bya ba'i tha tshig go / /
de lta bas na skye ba med pa ston pa'i mdo sde'i mtha' gang dag yin pa de dag skye ba med pa'i phyir rab tu byed pa'i skabs 'dis rnam par bshad par bya ba yin par ston pa ni slob dpon gyi zhal snga nas kyi mkhas pa'i mkhyen rgya nyid yin no / /
slob dpon legs ldan byed kyis nye bar sbyar ba /
dbu ma rtsa ba'i rnam par 'grel pa shes rab sgron ma rgya cher 'grel pa /
slob dpon spyan ras gzigs brtul zhugs kyis nye bar sbyar ba las /
rkyen brtag pa zhes bya ba ste rab tu byed pa dang po'i rgya cher 'grel pa rdzogs so // //
bam po nyi shu gnyis pa /
da ni rten cing 'brel par 'byung ba 'ong ba med pa dang 'gro ba med pa'i khyad par dang ldan pa bstan par bzhed pa'i dbang gis rab tu byed pa gnyis pa brtsam mo zhes bya ba dang /
rab tu byed pa dang por dngos po thams cad skye ba med pa bstan pa'i mi mthun pa'i phyogs bstsal bar bzhed pa'i dbang gis rab tu byed pa gnyis pa brtsam mo zhes bya ba la /
dbang gis zhes bya ba'i sgra'i sbyor ba ni dper na gzegs zan dag gi gzhung las /
de nas de'i don du chos rnam par bshad par bya'o zhes bya ba dang /
dpyod pa can dag gi gzhung las de nas de'i 'og tu chos rnams shes par bya bar 'dod do zhes bya ba lta bu la yang bya mod kyi /
'dir ni dbang gis zhes bya ba'i sgra gzhung 'og nas 'byung ba dang sbyar ba'i don dang /
dam bcas pa la 'jug pa'i rgyu'i don te /
de la gzhung 'og nas byung ba dang sbyar ba'i don gyi dbang du byas nas /
da ni rten cing 'brel par 'byung ba 'ong ba med pa dang 'gro ba med pa'i khyad par dang ldan pa bstan par bzhed pa'i dbang gis rab tu byed pa gnyis pa brtsam mo zhes bya ba smras te /
'grel pa byed pas ci'i phyir /
da ni rten cing 'brel par 'byung ba 'ong ba med pa dang 'gro ba med pa'i khyad par dang ldan pa bstan par bzhed pa'i dbang gis rab tu byed pa gnyis pa brtsam mo zhes bya ba smras she na /
gang gi phyir shes rab kyi pha rol tu phyin pa la sogs pa theg pa chen po mdo sde dag las /
chos thams cad ni 'ong ba med pa dang 'gro ba med pa'o zhes gsungs pas /
khyad par gyi gzhi rten cing 'brel par 'byung ba khyad par 'ong ba med pa dang 'gro ba med pa bstan kyang /
gzhan dag gis lung de tsam gyis rten cing 'brel par 'byung ba 'ong ba med pa dang 'gro ba med pa'i khyad par dang ldan pa mi rtogs pas /
de'i phyir 'dir rigs pas de bstan par bzhed pa'i dbang gis rab tu byed pa gnyis pa brtsam mo zhes bya bar sbyar ro / /
dam bcas pa la 'jug pa'i rgyu'i don gyi dbang du byas nas /
rab tu byed pa dang por dngos po thams cad skye ba med pa bstan pa'i mi mthun pa'i phyogs bsal bar bzhed pa'i dbang gis rab tu byed pa gnyis pa brtsam mo zhes bya ba smras te /
ci'i phyir /
dbang gis zhes bya ba'i sgra dam bcas pa la 'jug pa'i rgyu'i don yin zhe na /
gang gi phyir bstan bcos mdzad pas rab tu byed pa dang por dngos po thams cad skye ba med par bstan pa'i mi mthun pa'i phyogs su gyur pa thams cad dgag par bya'o zhes dam bcas shing zhal gyis bzhes la /
de yang gang gi phyir skye ba dgag par mdzad nas /
'gro ba dang 'ong ba dgag par mdzad pas bsgrub dgos pa de'i phyir /
rab tu byed pa dang por dngos po thams cad skye ba med par bstan pa'i mi mthun pa'i phyogs su gyur pa de dag gi nang du gtogs pa 'gag pa dang /
rtag pa dang /
chad pa dang /
'ong ba dang /
'gro ba dang /
tha dad pa dang /
don tha dad pa dang /
don gcig pa zhes bya ba de dag thams cad bstsal bar bzhed pa'i dbang gis rab tu byed pa gnyis pa rtsom par khong du chud par bya'o / /
de'i phyir 'grel pa byed pas kyang bstan bcos mdzad pas gzhung gong du bstan ma thag par dam bcas shing zhal gyis bzhes pa de nyid kyi sgrub pa bstan pa'i phyir /
rab tu byed pa dang por dngos po thams cad skye ba med pa bstan pa'i mi mthun pa'i phyogs bstsal bar bzhed pa'i dbang gis rab tu byed pa gnyis pa brtsam mo zhes bya ba smras so / /
'di skad bstan te /
rab tu byed pa dang por thams cad skye ba med par bstan pa'i mi mthun pa'i phyogs 'di lta ste /
skye ba dang /
'gag pa dang /
chad pa dang /
rtag pa dang /
'ong ba dang /
'gro ba dang /
don tha dad pa dang /
don gcig pa gang dag rnam par gzhag pa de dag bstsal bar bzhed pa'i dbang gis rab tu byed pa gnyis pa brtsams te /
des na dbang gis zhes bya ba'i sgra dam bcas pa la 'jug pa'i rgyu'i don yin par nges so / /
yang na rab tu byed pa dang por dngos po thams cad skye ba med par bstan pa'i mi mthun pa'i phyogs zhes bya ba ni /
bdag dang gzhan dang gnyis dang rgyu med pa las skye bar smra ba dag gis rang rang gi phyogs snga ma ji skad smras pa dag ste /
de dag bstsal ba ni rab tu byed pa dang po 'ba' zhig gis byas par yang ma zad kyi /
rab tu byed pa gzhan dag gis kyang sel bar byed pas de'i phyir rab tu byed pa dang por dngos po thams cad skye ba med par bstan pa'i mi mthun pa'i phyogs bstsal bar bzhed pa'i dbang gis rab tu byed pa gnyis pa brtsam mo zhes bya ba smras so / /
rab tu byed pa zhes bya ba ni gang du tshig gi don nges pa rnams kyi ngo bo nyid rnam par bshad pa byed pa de ni rab tu byed pa zhes bya'o / /
gzhan dag ni slob ma skye ba med pa'i rigs pa thos pas dad pa skyes pa /
'jig rten la grags pa'i 'gro ba dang 'ong ba dgag pa nyan 'dod pa'i don du rab tu byed pa gnyis pa brtsom mo zhes rjod par byed do zhes bya ba ni /
rab tu byed pa gnyis pa brtsam pa'i skabs 'dir 'grel pa byed pa slob dpon bud+d+ha pA li ta ni 'di skad ces rjod par byed do zhes bya bar sbyar ro / /
de ltar yang dbu ma rtsa ba'i 'grel pa bud+d+ha pA li ta nyid kyis smras pa /
khyod kyi skye ba med pa'i rigs pa 'dis rjes su rab tu bstan par byas pas kho bo'i yid stong pa nyid nyan pa las ngo mtshar snying po can du byas kyi /
ji ltar 'jig rten gyi mngon sum 'gro ba dang 'ong ba mi 'thad pa de je smros shig ces 'byung ba'i phyir ro / /
gzhan ma yin pa na re /
de ni rigs pa ma yin te zhes bya ba la sogs pas na 'grel pa byed pa nyid kyis gnas brtan bud+d+ha pA li ta'i rnam par bshad pa de mi rung bar sgrub pa ston to / /
gzhan ma yin pa zhes bya ba ni gzhan ma yin par rang nyid yin te /
'grel pa byed pa nyid yin no / /
de'i phyir 'grel pa byed pa nyid na re /
gnas brtan bud+d+ha pA li ta'i rnam par bshad pa de ni rigs pa ma yin te zhes zer bar sbyar ro / /
ci'i phyir de ni rigs pa ma yin zhe na /
'di ltar slob ma ni rnam pa gsum ste /
sems phyin ci log tu gyur pa dang /
the tshom can dang /
ma rtogs pa yin grang na /
de dag gsum char yang gnas brtan bud+d+ha pA li tas ji skad rnam par bshad pa de skad 'dri bar mi rigs pa'i phyir ro / /
de la re zhig slob ma sems phyin ci log tu gyur pa de skad 'dri bar mi rigs pa bstan pa'i phyir /
tshad ma ltar snang bas sems phyin ci log tu gyur pa ni de skad 'dri bar mi rigs pa'i phyir te /
de ni 'gro ba yod par bstan pa'i phyir dang skye ba yod par bstan pa'i phyir rjes su dpag pa smra bar 'gyur ba'i rigs so zhes bya ba smras te /
de la tshad ma ltar snang bas zhes bya ba ni rjes su dpag pa gsal ba ma yin pa dang de kho na ma yin pas te /
yi ge dang tshig dang ngag shin tu rnam par ma dag pa dang /
rjes su dpag pa ltar snang ba 'am /
yang na tshig gi bdag nyid ma yin pa dang don gyi bdag nyid ma yin pa ste /
dngos su na skye ba dang /
'ong ba dang /
'gro ba la sogs pa yod par ston pa ste des so / /
sems phyin ci log tu gyur pa ni zhes bya ba ni tshad ma ltar snang ba des slob ma sems phyin ci log tu gyur pa ste /
skye ba dang /
'ong ba dang /
'gro ba la sogs pa yod pa nyid du lhag par chags pa'o / /
de skad ces 'dri ba mi rigs pa'i phyir te zhes bya ba ni tshad ma ltar snang bas sems phyin ci log tu gyur pa'i slob ma de ni gnas brtan bud+d+ha pA li tas ji skad rnam par bshad pa de skad 'dri ba mi rigs pa'i phyir de ni rigs pa ma yin no / /
ci'i phyir de de skad 'dri ba mi rigs she na /
de'i phyir de ni 'gro ba yod par bstan pa'i phyir dang /
skye ba yod par bstan pa'i phyir rjes su dpag pa smra bar 'gyur ba'i rigs so zhes bya ba smras te /
sems phyin ci log tu gyur pa de ni skye ba med pa dang /
'gro ba med pa bstan pa na skye ba yod par ston pa dang 'gro ba yod par ston pa'i rjes su dpag pa dag gis phyir rgol ba nyid du gnas par 'gyur ba'i rigs pas de skad dri bar rigs so / /
'di skad bstan te /
tshad ma ltar snang bas sems phyin ci log tu gyur pa de ni dbu ma pa la khyod kyis skye ba med pa'i rigs pa 'di rjes su bstan par byas pas /
kho bo'i yid stong pa nyid nyan pa la ngo mtshar snying po can du byas kyi /
ji ltar 'jig rten mngon sum gyi / /
'gro ba dang /
'ong ba mi 'thad pa de je smros shig ces de skad 'dri ba mi rigs pa'i phyir /
gnas brtan bud+d+ha pA li ta'i rnam par bshad pa de rigs pa ma yin no / /
slob ma the tshom can de skad 'dri ba mi rigs pa bstan pa'i phyir /
tshad ma ltar snang bas sems rmongs par gyur pa la yang don dam par 'gro ba med pa zhes bya ba de ji ltar rigs te 'dri ba tshul dang mthun pa ma yin pa'i phyir ro zhes bya ba smras te /
tshad ma ltar snang bas sems rmongs shing the tshom can du gyur pa'i slob ma la yang /
don dam par 'gro ba med pa zhes bya ba de mi rigs pas /
de yang ji ltar 'jig rten gyi mngon sum gyi 'gro ba dang 'ong ba mi 'thad pa de je smros shig ces de skad 'dri ba tshul dang mthun pa ma yin pa'i phyir te /
gang gi phyir 'gro ba yod dam med snyam du the tshom za ba de ni de la dad pa skye bar mi 'gyur ba de'i phyir /
de skad 'dri ba tshul dang mthun pa ma yin no / /
gal te the tshom bsal ba'i phyir de skad 'dri'o zhe na /
de lta na yang 'jig rten la grags pa'i 'gro ba dang 'ong ba dgag pa nyan 'dod pa'i don du rab tu byed pa gnyis pa brtsam mo zhes mtshams sbyar ba de ma legs pa yin te /
mtshams sbyar ba de la khas blang ba de gnod pa dang grags pa'i gnod pa yod de /
'di ltar 'gro ba dang 'ong ba ni don dam par dgag pa yin gyi /
tha snyad du ma yin pa'i phyir ro / /
de lta bas na slob ma the tshom can gyi phyir rab tu byed pa gnyis pa brtsams pa yang ma yin pas /
gnas brtan bud+d+ha pA li ta'i rnam par bshad pa de rigs pa ma yin no / /
slob ma ma rtogs pas de skad 'dri bar mi rigs pa bstan pa'i phyir /
mi shes pa'i dri ba yin par brtag na ni bstan bcos kyi phal pa'i spyod yul yin par 'gyur ba'i phyir ro zhe'o zhes bya ba smras te /
mi shes pa zhes bya ba ni slob ma ma rtogs pa blo zhan pa'o / /
de'i dri ba yin pa rtag tu yang mi rung ste /
de'i don du bstan bcos rtsom pa mi rigs pa'i phyir ro / /
gal te de'i don du bstan bcos rtsom na ni / /
bstan bcos 'di mi phal pa blun po'i spyod yul yin par 'gyur ba'i phyir mi rung ngo / /
ci'i phyir mi rung zhe na /
'di ltar dbu ma'i bstan bcos kyi byang chub sems dpa' bsod nams dang ye shes kyi tshogs mtha' yas pa bsags pa shes rab kyi pha rol tu phyin pa'i tshul zab cing rgya che ba'i rjes su zhugs pa rnams kyi yul yin pa'i phyir bstan bcos 'di phal pa'i spyod yul yin par mi rung ngo / /
'di ltar dbu ma'i bstan bcos la zhugs pa rnams ni /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas kun du bzang po'i dge 'dun yin no zhes ji skad gsungs pa yin no / /
de lta bas na dbu ma'i bstan bcos ni byang chub sems dpa' chen po rnams kyi dbang du mdzad de bstan pa yin gyi /
phal pa'i spyod yul ma yin pa de'i phyir /
mi shes pa 'dri ba yin par rtag tu yang mi rung bas gnas brtan bud+d+ha pA li ta'i rnam par bshad pa de rigs pa ma yin no / /
'dir kha cig na re /
khyed kyi sngar /
'gag pa med pa skye med pa / /
zhes bstan bcos kyi lus rnam par bzhag pa de la /
kho bo cag gi tshig de ni bzang po ma yin te /
'di ltar skye ba'i 'og tu 'gag pa 'gags par rigs te /
de sngon du 'gro ba can yin pa'i phyir chad pa bzhin no zhes bya ba smras pa na /
khyed na re /
'khor ba la thog ma med pa'i phyir 'gag pa sngon du 'gro ba can gyi skye ba yang phyis dgag par khas ma blangs par gtan tshigs ma nges pa'i skyon yod do / /
'gag pa ni skye ba'i rim pa la mi ltos pa'i phyir dang /
don brtag pa yin pa'i phyir dang /
tshig gzhan du byas na yang thal ba mtshungs par nye bar gnas pa'i phyir nyes pa med do zhes zer te /
skye ba sngar 'gag pa'i tshig bzhag par bsgrubs nas /
de'i 'og tu skye ba med pa sgrub pa'i skabs su /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya bas 'gag pa bas skye ba 'gag pa sngar bsgrubs pas /
nga yang skye ba med par bstan pa'i 'og tu 'gag pa 'am chad pa med pa bstan pa'i rigs na de mi ston par /
'ong ba med pa dang 'gro ba med pa'i tshig gi don ston par byed pas de'i phyir khyed dbu ma pa'i bstan bcos la lan 'ga' yang ltag 'og nges pa med do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
'jig rten ni phal cher bya ba mang po'i tha snyad kyi dbang gis bya ba'i dngos po la mngon par zhen pas mngon par zhen pa'i zug rngu de bsal ba'i phyir 'gro ba'i mtshan nyid kyi bya ba gcig bsal na bya ba lhag ma bsal ba yang sla bas de'i phyir phyogs snga ma nye bar gzhag go zhes bya ba smras so / /
'di skad bstan te /
'jig rten thams cad ni skye ba la mngon par zhen pa yin pas de'i phyir 'gag pa bas skye ba dgag par sngar bstan pa mdzad pa bzhin du /
'dir yang 'jig rten ni phal cher bya ba mang po'i tha snyad kyi dbang gis bya ba'i dngos po la mngon par zhen pas mngon par zhen pa'i zug rngu de bsal ba'i phyir /
slob dpon gyis go rims bsnor te skye ba bkag pa'i 'og tu 'ong ba dang /
'gro ba dgag pa'i tshig gi don bstan par mdzad do / /
de la 'jig rten ni phal cher zhes bya ba ni mi dag las phal cher zhes bya ba'o / /
bya ba mang po'i tha snyad kyi dbang gis zhes bya ba la /
bya ba mang po zhes bya ba ni 'jig rten gyi bya ba mang po'i phyir te bya ba mtha' yas pa zhes bya ba'i tha tshig go / /
tha snyad ces bya ba ni g.yo zhing spyod pa'i tha snyad de /
'jig rten thams cad la 'gro ba dang 'ong ba dang 'dug pa zhes bya ba la sogs pa'i bya ba mang po'i tha snyad yod pa'o / /
dbang gis zhes bya ba ni bya ba mang po'i tha snyad de'i dbang gis te de'i mthus zhes bya ba'i tha tshig go / /
bya ba'i dngos po la mngon par zhen pas zhes bya ba ni 'jig rten ni phal cher bya ba mang po'i tha snyad kyi dbang des 'ong ba dang 'gro ba la sogs pa'i bya ba'i dngos po la mngon par zhen pa yin te /
'jig rten tha na ba lang rdzi'i chung ma'i mthar thug pa thams cad 'khor ba thog ma med pa'i dus tshun chad nas bya ba'i dngos po la mngon par zhen pas so / /
mngon par zhen pa'i zug rngu de bsal ba'i phyir zhes bya ba ni bya ba'i dngos po la mngon par zhen pa de nyid mda' dug ma dang 'dra bas na zug rngu zhes bya ste de dag dgag pa'i phyir ro / /
'gro ba'i mtshan nyid kyi bya ba gcig bsal na zhes bya ba ni 'gro ba dang 'ong ba la sogs pa'i bya ba mang po dag la 'gro ba'i mtshan nyid kyi bya ba gcig je bkag na'o / /
bya ba lhag ma dag bsal ba yang bslabs zhes bya bas ni skye ba'i bya ba dang 'chad pa'i bya ba la sogs pa lhag ma gzhan dag dgag pa yang bslabs pas so / /
de'i phyir phyogs snga ma nye bar gzhag go zhes bya ba ni gang gi phyir dgag pa byed 'dod pas phyogs snga ma med pa dgag pa brjod par mi nus pa de'i phyir /
'dir dang por bya ba'i dngos po med pa dang mi mthun pa'i phyogs snga ma nye bar gzhag go / /
phyogs snga ma nye bar gzhag pa de nyid bstan pa'i phyir /
'di la skabs kyi don gyi mi mthun pa'i phyogs su gyur pa snang ste zhes bya ba smras te /
'di la zhes bya ba ni dbu ma'i bstan bcos la'o / /
skabs kyi don zhes bya ba ni sngar dam bcas shing sgrub pa dang bsgrub par bya ba'i don te /
dngos po rnams skye ba med pa zhes bya ba yin no / /
don de'i mi mthun pa'i phyogs su gyur pa snang ste zhes bya ba ni skye ba med pa'i don de'i dgra bo phyogs su gyur pa yod pa ste /
dngos po rnams skye ba yod par smra ba dag snang ba'o / /
mi mthun pa'i phyogs su gyur pa de yang gang zhe na /
de'i phyir nang gi dngos po rnams skyes pa kho na yin te de dag gi yul dang ldan pa'i tha snyad byed pa'i phyir ro zhes bya ba la sogs pa smras so / /
'di skad bstan te de ltar lung dang rigs pas skye ba med pa bsgrubs su zin kyang /
yang skye bar smra ba dag dngos po rnams skye ba kho na yin te zhes phyir zlog par byed pa ni skabs kyi don gyi mi mthun pa'i phyogs su gyur pa yin no / /
'dir yang nang gi dngos po rnams zhes bya ba 'di ni chos can yin te /
mig la sogs pa nang gi skye mched rnams so / /
skyes pa kho na yin te zhes bya ba 'di ni bsgrub par bya ba chos yin te /
nang gi dngos po rnams don dam par ma skyes pa kho na yin te zhes bya ba bsgrub par bya ba yin no / /
de dag gi yul dang ldan pa'i tha snyad byed pa'i phyir ro zhes bya ba 'di ni sgrub pa'i chos yin te /
de dag gi yul zhes bya ba ni mig la sogs pa nang gi skye mched de dag gi yul yin te /
gzugs la sogs pa gzung ba dang dmigs pa dag go / /
yul de dag dang ldan pa zhes bya ba ni de dag gis khyad par can du byas pa ste /
de dag dang 'brel zhing ldan pa lus dang mgo dang lkog ma dang mchu dang lag pa dang rkang pa la sogs pa'i tshogs 'gro ba'i byed pa dang ldan pa'o / /
de'i tha snyad byed pa'i phyir zhes bya ba ni lus la sogs pa'i tshogs de'i tha snyad /
dper na lha sbyin 'gro'o 'ong ngo 'dug go za'o zhes bya ba la sogs pa lta bu byed pa'i phyir /
nang gi dngos po rnams skyes pa kho na yin no zhes bya bar sbyar ro / /
'di la gang mi skye ba ni de dag gi yul dang ldan pa'i tha snyad mi byed de zhes bya ba 'di ni chos mi mthun pa'i phyogs yin no / /
dper na mo gsham gyi bu 'gro bar mi byed pa bzhin no zhes bya ba 'di ni chos mi mthun pa'i dpe yin no / /
lhas byin dang khyab 'jug bshes gnyen ni de lta bu 'gro bar mi byed pa ma yin pas zhes bya ba 'di ni chos mthun pa'i dpe yin te /
dper na lhas byin dang khyab 'jug bshes gnyen ni lus dang /
mgo dang /
lkog ma dang /
mchu dang /
lag pa dang /
rkang pa la sogs pa'i tshogs kyis 'gro ba la sogs pa'i tha snyad byed pa'i phyir de dag skyes pa kho na yin pa de bzhin du /
mig la sogs pa nang gi dngos po rnams kyang de dag gi yul dang ldan pa'i lus dang /
mgo dang lkog ma dang mchu dang lag pa dang rkang pa la sogs pa'i tshogs kyis 'gro ba la sogs pa'i tha snyad byed pa'i phyir /
de dag kyang skyes pa kho na yin no zhes bya bar sbyar ro / /
de'i phyir nang gi dngos po rnams skye ba kho na yin no zhes bya ba ni tshad ma'i 'bras bu dang mjug bsdu ba yin no / /
phyogs snga ma nye bar gzhag pa de dgag pa'i phyir /
'dir 'grel pa byed pa nyid kyis /
phyogs snga ma nye bar gzhag pa bsal ba'i phyir 'di bshad de zhes bya ba la sogs pa smras te /
phyogs snga ma nye bar gzhag pa zhes bya ba ni phyogs snga ma legs par sbyar cing nye bar gzhag pa gang yin pa de yang gang zhe na /
nang gi dngos po rnams skye ba kho na yin te /
de dag gi yul dang ldan pa'i tha snyad byed pa'i phyir ro / /
'di la gang mi skye ba ni de dag gi yul dang ldan pa'i tha snyad mi byed de /
dper na mo gsham gyi bu 'gro bar mi byed pa bzhin no / /
lha sbyin dang khyab 'jug bshes gnyen ni de ltar 'gro bar mi byed pa yin pas de'i phyir nang gi dngos po rnams skye ba kho na yin no zhes smos pa yin no / /
phyogs snga ma nye bar gzhag pa de bsal ba'i phyir zhes bya ba ni de dgag pa'i phyir ro / /
'di bshad de zhes bya ba ni 'grel pa byed pa nyid kyis rigs pa 'og ma dag bshad de zhes bya bar sbyar ro / /
gal te sbyin pa dang tshul khrims dang bsam gtan la sogs pa'i sgrub par gyur pa skye ba dang /
'gro ba dang 'ong ba 'jig rten la grags pa dag sgrub pa ni grub pa la sgrub pa yin no zhes bya ba la sbyin pa dang tshul khrims dang bsam gtan la sogs pa zhes bya bas ni 'di skad bstan te /
bzod pa dang brtson 'grus dang shes rab gang dag gi /
dang por sbyin pa dang tshul khrims dang bsam gtan smos pa de dag ni sbyin pa dang tshul khrims dang bsam gtan la sogs pa zhes bya ba ste /
sbyin pa dang tshul khrims dang bzod pa gsum ni bsod nams kyi tshogs yin la /
bsam gtan dang shes rab gnyis ni ye shes kyi tshogs yin /
brtson 'grus ni gnyi gar 'gro ba yin te /
de ni bsod nams dang ye shes kyi tshogs gnyis po dag bstan to / /
de dag gis bsgrub par gyur pa zhes bya ba ni tshogs pa'i rgyur gyur pa'o / /
de dag kyang gang zhe na /
de'i phyir skye ba dang 'gro ba dang 'ong ba dag ces bya ba smras te /
ci'i phyir de dag bsod nams dang ye shes kyi tshogs bsgrub par gyur pa yin zhe na /
'di ltar skye ba dang 'gro ba dang 'ong ba med pa nam mkha'i ut+pa la la sogs pa dag ni bsod nams dang ye shes kyi tshogs sogs pa'i sgrub par mi 'gyur gyi /
sbyin pa po dang rdzas dang len pa po la sogs pa skye ba dang /
'gro ba dang 'ong ba yod pa gzhan gyis ni sbyin pa la sogs pa pha rol tu phyin pa dag la legs par sbyar bar nus pa'i phyir ro / /
skye ba dang 'gro ba dang 'ong ba 'jig rten la grags pa dag la sgrub na ni grub pa la sgrub pa yin no zhes bya ba ni /
skye ba la sogs pa 'jig rten ba lang rdzi'i chung ma yan chad la grags pa dag /
gal te khyed kun rdzob tu sgrub na ni de lta na grub pa la sgrub pa'i skyon chags pa yin pas mi rung ngo / /
'on te don dam par rnal 'byor pa mnyam par gzhag pa shes rab kyi mig gis dngos po rnams kyi yang dag pa ji lta ba bzhin de nyid mthong ba'i dbang du byas te /
skye ba dang 'gro ba dang 'ong ba dag yod par sgrub na ni de dag gi yul dang ldan pa'i tha snyad byed pa'i phyir ro zhes bya ba'i gtan tshigs kyi don ma grub pa nyid de zhes bya ba la /
rnal 'byor pa mnyam par gzhag pa zhes bya ba ni rnal 'byor pa don dam pa'i bden pa la nges par gnas pa zhes bya ba'i tha tshig go / /
shes rab kyi mig gis dngos po rnams kyi yang dag pa ji lta ba bzhin nyid mthong ba zhes bya ba ni dmigs pa med pa zhes bya ba'i tha tshig ste /
'di ltar yang dag pa ji lta ba nyid mthong ba ni dmigs pa med pa'i tshul nyid kyis mthong ba'i phyir ro / /
rnal 'byor pa de'i dbang du byas te khyed cag don dam par skye ba dang 'gro ba dang 'ong ba dag yod par sgrub na ni de dag gi yul dang ldan pa'i tha snyad byed pa'i phyir ro zhes bya ba'i gtan tshigs kyi don ma grub pa nyid de zhes bya ba ni gal te de ltar sgrub na don dam par skye ba la sogs pa ma grub pa'i phyir khyed kyi gtan tshigs kyi don de dag gi yul dang ldan pa'i tha snyad byed pa'i phyir ro zhes bya ba de gzhi ma grub pa'i skyon chags pa yin pas mi rung ngo / /
gzhi ma grub pa 'ba' zhig tu'ang ma zad kyi gang yang rung ba la ma grub pa'i skyon chags pa yang yin te /
ji ltar zhe na de'i phyir /
'gro ba yang skye ba dgag pa kho na bzhin du dgag pas 'gro ba bkag pa'i phyir ro zhes bya ba smras te /
gang la dngos po thams cad skye ba med pa de la 'gro ba la sogs pa yang skye ba med pa'i phyir ro / /
spyi'i rnam pas gnyis ka'i phyogs la grags pa gtan tshigs su rtog na yang zhes bya bas ni 'di skad bstan te /
gal te skye bar smra ba dag 'di skad ces khyed dbu ma pa la yang kun rdzob tu skye ba dang 'ong ba dag yod par grub la /
kho bo cag la yang don dam par skye ba dang 'gro ba dang 'ong ba dag yod par grub pas de'i phyir spyi'i rnam pas gnyis ka'i phyogs la grags pa'i gtan tshigs yod pas /
kho bo cag gi gtan tshigs de dag gi yul dang ldan pa'i tha snyad byed pa'i phyir ro zhes bya ba de gtan tshigs yin par rtog go zhes zer na /
de yang mi rung bar ston to / /
gal te de ltar rtog na ci'i phyir mi rung zhe na /
de'i phyir rjes su 'gro ba med pa'i phyir zhes bya ba smras te /
gal te de ltar rtog na de la yang khyod la don dam par skye ba dang 'gro ba dang 'ong ba dag yod par sgrub pa'i gtan tshigs dang sgrub pa'i rjes su 'gro ba'i dpe med pa'i phyir /
khyed kyi gtan tshigs kyi don 'gal ba nyid kyis skyon chags pa yin pas mi rung ngo / /
gal te de lta na gtan tshigs kyi don de dpe ma tshang ba nyid yin no zhes brjod par bya ba yin gyi /
'gal ba nyid ces brjod par mi bya'o zhe na /
de'i phyir mi mthun pa'i phyogs 'ba' zhig la de rjes su 'gro ba'i phyir gtan tshigs kyi don 'gal ba nyid do zhes bya ba smras so / /
'di skad bstan te /
kun rdzob kyi gtan tshigs kyi sbyor ba gang yin pa de ni don dam pa'i mi mthun pa'i phyogs kun rdzob 'ba' zhig la rjes su 'gro ba'i phyir /
des na kun rdzob kho nar skye ba la sogs pa dag yod par sgrub pa yin pas de'i phyir khyed don dam par 'gro ba la sogs pa yod par 'dod pa nyams pas gtan tshigs kyi don 'gal ba nyid yin no / /
de ltar na pha rol po'i sgrub pa de ni grub pa la sgrub pa dang /
gzhi ma grub pa dang gang yang rung ba la ma grub pa dang dpe ma tshang ba dang /
'gal ba nyid kyi skyon chags pa yin pas de ni dam bcas pa tsam du zad de /
ma grub po yang bshad pa zhes bya bas ni bstan bcos mdzad pas 'gro ba dgag pa'i rigs pa gzhan dag gsungs pa ston to / /
'di la gal te don dam par 'gro ba yod par gyur na de song ba'am ma song ba'am bgom pa la yod par gyur grang na zhes bya bas ni /
'gro ba dgag par dam bcas pa spyi bkod pa bstan to / /
de la yang zhes bya ba la de la zhes bya ba'i sgras ni spyir bstan pa ste /
song ba dang ma song ba dang bgom pa zhes bya ba'i lam gsum po dag gis go rims sngar bkod pa de la'o / /
yang zhes bya ba'i sgra smos pa ni lam gyi rdzas las gzhan pa'i 'gro ba mtha' dag kyang dgag pa'i phyir te /
kun rdzob tu yang lam gyi rdzas las gzhan pa'i dngos po snga ma snga ma stong zhing yul phyi ma phyi mar son par byed pa'i 'gro ba dag med par ston to / /
re zhig song la 'gro med de / /
zhes bya ba la /
re zhig ces bya ba'i sgra ni dmigs kyis bstsal ba de song ba dang ma song ba dang bgom pa zhes bya ba'i lam gsum po dag las re zhig je song ba la 'gro ba med par ston pa yin no / /
song la 'gro med de zhes bya ba ni song ba'i lam la 'gro ba med pa ste /
ci'i phyir zhe na /
de la 'gro ba'i bya ba 'dis zin pa'i phyir ro zhes bya ba smras so / /
don de ni gzhan dag la yang grags pas bsgrub par mi bya'o zhes bya ba ni song ba'i lam la 'gro ba med pa'i don de ni gzhan pha rol po dag la yang grags pas 'dir bsgrub par bya mi dgos so zhes bya ba'i tha tshig go / /
'o na de 'dir smos ci dgos she na /
de phyir de smos pa ni gzhan 'dod pa'i dpe nyid du bzhed pa'i phyir ro zhes bya ba smras te /
song ba'i lam la 'gro ba med pa de smos pa ni 'gro bar smra ba gzhan ma song ba'i lam la 'gro ba yod par 'dod pa dgag pa'i dpe nyid du slob dpon bzhed pa'i phyir te /
ji ltar song ba'i lam la 'gro ba med par gzhan dag la yang grags pa de bzhin du ma song ba'i lam la yang 'gro ba med do zhes bstan pa'i phyir ro / /
ji ltar na song ba'i lam la 'gro ba med pa de ma song ba'i lam la 'gro ba med pa'i dpe nyid du bzhed ce na /
de'i phyir /
de'i chos ni lam nyid yin la /
ma song ba yang de dang 'dra bas zhes bya ba smras te /
de'i zhes bya ba ni song ba'i lam de'i 'o / /
chos ni zhes bya ba ni song ba'i lam de la 'gro ba med par sgrub pa'i chos te gtan tshigs so / /
lam nyid yin la zhes bya ba ni song ba'i lam la 'gro ba med par sgrub pa'i chos ni lam nyid yin pa ste /
de la 'dir sbyor ba'i tshig tu 'gyur ba ni song ba'i lam la 'gro ba med de lam yin pa'i phyir /
dper na de las gzhan pa'i song ba'i lam bzhin no zhes bya bar sbyar ro / /
ma song ba'i yang de dang 'dra bas zhes bya ba ni /
ma song ba'i lam gyi chos kyang lam nyid yin par 'dra ba ste /
des na 'dir yang sbyor ba'i tshig ni ma song ba'i lam la 'gro ba med de lam yin pa'i phyir /
dper na song ba'i lam bzhin no zhes bya bar sbyar ro / /
de'i phyir /
ma song ba la'ang 'gro ba med de /
lam yin pa'i phyir song ba'i lam bzhin no zhes bya bar dgongs so zhes bya ba smras te /
'dir yang ma song ba la'ang zhes bya ba 'di ni chos can yin te ma song ba'i lam la'o / /
'gro ba med ces bya ba 'di ni bsgrub par bya ba chos yin te chos can ma song ba'i lam de la don dam par 'gro ba med pa zhes bya ba chos khyad par can de bsgrub par bya ba yin no / /
lam yin pa'i phyir zhes bya ba de ni sgrub pa'i chos yin te /
ma song ba'i lam yin pa'i phyir de la 'gro ba med do zhes sgrub par byed do / /
song ba'i lam bzhin no zhes bya ba 'di ni dpe yin par sbyar te /
dper na song ba'i lam ni lam yin pa'i phyir /
de la 'gro ba med pa de bzhin du ma song ba'i lam yang lam yin pa'i phyir de la 'gro ba med do zhes bya bar dgongs so / /
yang na ma song ba zhes bya ba ni 'gro ba'i bya ba ma brtsams pa ste zhes bya ba ni yang na ma song ba'i lam zhes bya ba ni da dung 'gro ba'i bya ba ma brtsams pa yin te /
des ni chos can bstan to / /
de'i chos ni ma song ba nyid yin no zhes bya ba ni tshad ma byed par 'dod pa'i tshad ma nyid ni rigs pa yin pas /
'dir ma song ba'i lam la 'gro ba med do zhes bya ba'i phyogs la /
phyogs kyi chos gtan tshigs su bzung ba ni ma song ba nyid yin no zhes bya ba'i tha tshig go / /
dpe ni bsgrub par bya ba dang sgrub pa'i chos kyi dbang gis te /
gnyi ga la grags pa'i chos dang ldan pa'i chos can 'gro bar mi 'dod pa'i lam yin na ni zhes bya bas ni chos mthun pa'i dpe ston to / /
de la dpe ni zhes bya ba ni ma song ba'i lam la 'gro ba med pa'i dpe'o / /
de ni bsgrub par bya ba dang sgrub pa'i chos kyi dbang gis bstan dgos te /
ji skad du dpe gang la bsgrub par bya ba dang gtan tshigs kyi rjes su 'gro bas khyab par byed pa yod pa de ni chos mthun pa'i dpe yin no zhes bshad pa'i phyir ro / /
de la bsgrub par bya ba chos zhes bya ba ni bsgrub par bya ba nyid chos yin pas bsgrub par bya ba chos te /
de yang gang zhe na /
skabs 'dir ni 'gro ba med pa zhes bya ba yin par sbyar ro / /
sgrub pa'i chos zhes bya ba ni 'gro ba med pa sgrub pa'i chos gtan tshigs te de yang gang zhe na /
skabs 'dir ni ma song ba nyid ces bya ba yin par sbyar ro / /
de gnyis kyi dbang gis te zhes bya ba ni chos can ma song ba'i lam gang la bsgrub par bya ba chos 'gro ba med pa yod pa'i dbang dang sgrub pa'i chos ma song ba nyid yod pa'i dbang gis chos can de'i dpe 'gro bar mi 'dod pa'i lam gzhan bstan dgos te zhes bya ba'i tha tshig go / /
de nyid bstan pa'i phyir gnyi ga la grags pa'i chos dang ldan pa'i chos can zhes bya ba smras te /
chos can ma song ba'i lam gang la rgol ba dang phyir rgol ba gnyi ga la grags pa'i bsgrub par bya ba chos 'gro ba med pa zhes bya ba dang /
rgol ba dang phyir rgol ba gnyi ga la grags pa'i bsgrub pa'i chos ma song ba nyid dang ldan pa dper bstan dgos pa'o / /
de lta bu'i chos can dper bstan du rung ba de yang gang zhe na /
de'i phyir 'gro bar mi 'dod pa'i lam bzhin no zhes bya ba smras te /
ma song ba'i lam de las gzhan pa 'gro bar mi 'dod pa'i lam yin no / /
lam de la yang gnyi ga la grags pa'i bsgrub par bya ba chos 'gro ba med pa zhes bya ba dang /
sgrub pa'i chos ma song ba nyid ces bya ba yod pas de'i phyir dpe ni bsgrub par bya ba dang sgrub pa'i chos kyi dbang gis te /
gnyi ga la grags pa'i chos dang ldan pa'i chos can 'gro bar mi 'dod pa'i lam yin no zhes bya ba smos te /
'dir rjes su dpag pa ni zhes bya ba ni ma song ba la 'gro ba med par bstan pa'i skabs 'dir rjes su dpag pa gtan tshigs dang dpe dang ldan pa sbyor ba'i tshig tu 'gyur ba ni 'og nas chos can dang /
bsgrub par bya ba chos dang /
sgrub pa'i chos dang /
dpe nye bar sbyar ba rnams yin zhes bya bar sbyar ro / /
ma song ba la 'gro ba med de ma song ba yin pa'i phyir /
dper na de las gzhan pa 'gro bar mi 'dod pa'i lam bzhin no zhes pa la /
'dir yang ma song ba la zhes bya ba 'di ni chos can yin la /
'gro ba med de zhes bya ba 'di ni bsgrub par bya ba chos yin /
ma song ba yin pa'i phyir zhes bya ba 'di ni sgrub pa'i chos yin /
dper na de las gzhan pa 'gro bar mi 'dod pa'i lam bzhin no zhes bya ba 'di ni dpe yin par sbyar te /
dper na ma song ba'i lam de las gzhan pa'i 'gro bar mi 'dod pa'i lam ni ma song ba yin pa'i phyir /
de la 'gro ba med pa de bzhin du ma song ba'i lam nyid kyang ma song ba yin pa'i phyir de la yang 'gro ba med do / /
'di la 'ug pa pa dag na re /
ci ma song ba de la lhas byin 'gro ba'i bya ba ma skyes pas 'gro ba med par ston tam /
'on te 'gro ba'i bya ba med pas 'gro ba med par ston zhes bya ba ni bstan bcos mdzad pa'i sgrub pa ji skad bstan pa'i skabs 'di la mu stegs bye brag pa'i nang nas 'ug pa pa zhes bya ba rdzas su 'dod pa dag gis bstan bcos mdzad pas dam bcas pa'i don de rnam par brtags nas skyon 'dogs par byed pa yin no / /
de'i phyir ci ma song ba de la zhes bya ba la sogs pas gal gnyis dris so / /
des cir 'gyur zhes bya ba ni /
phyir brtag pa yin no / /
gal te brtag pa snga ma ltar 'dod na ni grub pa la sgrub pa yin no zhes bya ba ni ma song ba'i lam de la 'gro ba'i bya ba ma skyes pas 'gro ba med pa ni 'jig rten thams cad la grub pa yin pa'i phyir ro / /
'on te brtag pa phyi ma ltar 'dod na ni gtan tshigs kyi don 'gal ba nyid yin pas zhes bya ba ni gang gi phyir ma song ba gang yin pa de 'gro ba'i bya ba phyis skye bas 'gro bar 'jig rten na mthong ba de'i phyir khyod kyis de 'gro ba'i bya ba phyis skye bas kyang 'gro ba med pa phyogs su byas pas de bsal ba'i phyir ro / /
des na gtan tshigs snga ma'i don ma grub pa nyid ma yin no zhes bya ba ni de ltar ma song ba'i lam la 'gro ba med pa ma yin te /
'gro ba yod pa des na kho bo cag gi gtan tshigs snga ma de dag gi yul dang ldan pa'i tha snyad byed pa'i phyir ro zhes bya ba de'i don ma grub pa nyid ma yin zhes zer ba yin no / /
gal te rdzas las gzhan pa'i 'gro ba ma grub pas de rigs pa ma yin pa'i phyir zhes bya ba ni 'ug pa pa dag gi dbu ma pa'i dogs pa bsu ba'i tshig yin no / /
'di skad bstan te /
gal te sangs rgyas pa dag 'di skad ces /
kho bo cag ni gang gi gtan tshigs kyi don 'gal ba nyid du 'gyur ba 'jig rten la grags pa'i 'gro ba lus las gzhan dang gzhan ma yin par brtag pa dang bral bar 'gog par mi byed kyi /
'di ltar kho bo cag don dam par 'gro ba 'gog par byed pas des na khyed kyis bye brag gi tshig gis don drug po rdzas dang /
yon tan dang /
las dang /
spyi dang /
bye brag dang /
'du ba zhes bya ba'i mtshan nyid gang dag brtags pa lcags kyi thur ma ltar ngo bo nyid tha dad pa de dag gis rdzas kyi tshig gi don 'degs pa dang /
'jog pa dang /
bskum pa dang /
brkyang pa dang /
'gro ba zhes bya ba las kyi tshig gi don dang 'brel pa'i 'gro ba gang yin pa de ma grub pas 'ug pa pa dag na re /
'on te brtag pa phyi ma ltar 'dod na ni gtan tshigs kyi don 'gal ba nyid yin pas des na gtan tshigs snga ma'i don ma grub pa nyid ma yin no zer ba 'di ni rigs pa ma yin no zhe na zhes 'ug pa pa dag gis dbu ma pa'i dogs pa bsu ba yin no / /
gal te khyed dbu ma pa dag de skad ces zer na /
de'i lan du kho bo cag 'ug pa pa dag gis rdzas las gzhan pa'i 'gro ba sgrub pa'i phyir tshad ma 'di lta bu sbyar bar bya'o zhes bstan pa'i phyir /
lhas byin 'gro ba dang ldan pa yin no snyam pa'i blo gros kyi yul ni lhas byin gyi bdag nyid las gzhan pa'i tshig gi don dang ldan pa yin te /
nges pa skye ba'i phyir dper na lhas byin dbyug pa dang ldan pa yin no snyam pa'i blo gros kyi yul bzhin no zhes zer ro zhes bya ba smras te /
'di yang lhas byin 'gro ba dang ldan pa yin no snyam pa'i blo gros kyi yul ni zhes bya ba 'di ni chos can yin te /
khyab 'jug bshes gnyen la sogs pa gang la lhas byin 'gro ba dang ldan pa yin no snyam pa'i blo gros yod pa'i blo gros de'i yul lo / /
lhas byin gyi bdag nyid las gzhan pa'i tshig gi don dang ldan pa yin te zhes bya ba 'di ni bsgrub par bya ba chos yin te /
chos can lhas byin 'gro ba dang ldan pa yin no snyam pa'i blo gros kyi yul te /
lhas byin gyi bdag nyid las gzhan pa'i tshig gi don 'gro ba zhes bya ba dang ldan pa yin par bsgrub par bya ba yin no / /
'di skad bstan te /
gang la lhas byin 'gro ba dang ldan pa yin no snyam pa'i blo gros yod pa'i blo gros de'i yul ni lhas byin gyi bdag nyid las gzhan pa'i 'gro ba dang ldan pa yin te /
des na lhas byin gyi bdag nyid las 'gro ba zhes bya ba'i tshig gi don te gzhan yin pas 'gro ba rdzas su grub pa yin no zhes bsgrub po / /
nges pa skye ba'i phyir zhes bya ba 'di ni sgrub pa'i chos yin te /
yul de ni lhas byin gyi bdag nyid las gzhan pa'i 'gro ba dang ldan pa yin pas de la lhas byin 'gro ba dang ldan pa yin no snyam pa'i sems kyi nges pa rnam par rtog pa skye ba'i phyir rdzas las gzhan pa'i 'gro ba yod par sgrub par byed do / /
dper na lhas byin dbyug pa dang ldan pa yin no snyam pa'i blo gros kyi yul bzhin no zhes bya ba 'di ni dpe yin par sbyar te /
dper na gang la lhas byin dbyug pa dang ldan pa yin no snyam pa'i blo gros yod pa ni yul de la lhas byin gyi bdag nyid las dbyug pa gzhan yin no snyam pa'i nges pa skye ba'i phyir ro / /
blo gros de lhas byin las gzhan pa'i 'gro ba rdzas su yod pa'i yul can yin pa de bzhin du /
gang la lhas byin 'gro ba dang ldan pa yin no snyam pa'i blo gros yod pa yang yul de la lhas byin gyi bdag nyid las 'gro ba gzhan yin no snyam pa'i nges pa skye ba'i phyir blo gros de lhas byin las gzhan pa'i 'gro ba rdzas su yod pa'i yul can yin no / /
des na rdzas las gzhan pa'i 'gro ba grub pas kho bo cag 'ug pa pa dag gis 'on te brtag pa phyi ma ltar 'dod na ni gtan tshigs kyi don 'gal ba nyid yin pas des na gtan tshigs snga ma'i don ma grub pa nyid ma yin no zhes smras pas de mi rigs pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir gal te lhas byin khyad par gang yang rung ba dang ldan pa la zhes bya ba la sogs pa smras so / /
de la 'dir zhes bya bas ni 'ug pa pa dag gis 'gro ba'i tshig gi don gzhan du gyur pa yod par sngar smras pa de la 'dir 'grel pa byed pas sun dbyung ba ston to / /
gal te lhas byin khyad par gang yang rung ba dang ldan pa la zhes bya ba ni /
gal te lhas byin 'gro ba ma yin pa'i khyad par gzhan gang yang rung ba dang ldan pa'o / /
blo gros kyi yul nyid lhas byin gyi bdag nyid las gzhan pa'i tshig gi don dang ldan pa yin par ston na ni zhes bya ba ni 'ug pa pa dag lhas byin 'gro ba dang ldan pa yin no snyam pa'i blo gros kyi yul nyid lhas byin gyi bdag nyid las gzhan pa'i tshig gi don dang ldan pa yin par ston na'o / /
de lta na tha snyad du grub pa la sgrub pa yin no / /
gal te pha rol po dag 'di skad ces de ltar blo gros kyi yul nyid lhas byin gyi bdag nyid las gzhan pa'i tshig gi don dang ldan pa yin par ston na ji ltar grub pa la sgrub pa yin zhe na /
de bstan pa'i phyir 'di ltar lhas byin zhes bya ba 'du byed kyi tshogs yul gzhan du skye ba'i mtshan nyid kyi khyad par dang ldan pa la 'dir 'gro ba dang ldan no snyam pa'i blo gros 'di khas blangs pa'i phyir ro zhes bya ba smras te /
'di ltar zhes bya ba'i sgra ni gang gi phyir zhes bya ba'i don to / /
lhas byin zhes bya ba ni gang la lhas byin zhes bya ba'i ming yod pa'o / /
'du byed kyi tshogs zhes bya ba ni rkang lag la sogs pa 'dus pa'i tshogs so / /
yul gzhan du zhes bya ba ni yul nas yul gzhan gang yin par ro / /
yul gzhan der skye ba zhes bya ba ni yul gzhan der 'byung ba'o / /
skye ba de'i mtshan nyid kyi khyad par dang ldan pa la zhes bya ba ni lhas byin zhes bya ba 'du byed kyi tshogs gang la yul gzhan du skye ba'i mtshan nyid kyi khyad par yod pa la'o / /
'dir 'gro ba dang ldan no snyam pa'i blo gros 'di khas blangs pa'i phyir ro zhes bya ba ni lhas byin 'di 'gro ba dang ldan no snyam pa'i blo gros 'di kho bo cag gis kyang tha snyad du khas blangs pa'i phyir khyed de sgrub par byed pa ni grub pa la sgrub pa yin no / /
ci ste lhas byin 'gro ba zhes bya ba'i tshig gi don dang ldan pa yin na ni zhes bya bas ni 'di skad bstan te /
blo gros kyi yul lhas byin de khyad par gzhan gang yang rung ba dang ldan pa ma yin gyi /
'gro ba'i mtshan nyid kyi tshig gi don dang ldan pa yin no zhe na zhes bya ba'i tha tshig go / /
de ltar na dpe med par 'gyur ro zhes bya ba ni dpe bsgrub par bya bas stong par 'gyur bas te /
'di ltar khyed kyi dpe lhas byin dbyug pa dang ldan pa yin no snyam pa'i blo gros kyi yul bzhin no zhes bya ba'i yul de la 'gro ba dang ldan pa nyid med de /
'di ltar dbyug pa dang ldan pa nyid yin pa'i phyir ro / /
ci ste gzhan du na yang zhes bya ba ni ji ste khyed na re /
khyad par gang yang rung ba spyi dang ldan par gyur na yang des 'gro ba 'grub par 'gyur ro zhe na yang ngo / /
de lta na dpe bsgrub par bya bas stong pa'i skyon chags par 'gyur ba 'ba' zhig tu yang ma zad kyi /
gtan tshigs kyi don 'gal ba nyid du yang 'gyur ro / /
ji lta zhe na /
de'i phyir tha snyad du yang don 'gal ba nyid yin na don dam par lta smos kyang ci dgos te zhes bya ba smras te /
'di ltar lhas byin dbyug pa dang ldan pa yin no snyam pa'i nges pa skye ba gang yin pa de la 'gro ba med pa'i mtshan nyid kyi tshig gi don dang 'brel pas khyab pa yin pas 'di ltar khyed kyang de la 'gro ba med pa dang ldan pa nyid du sgrub par byed pa'i phyir /
des na khyed kyi gtan tshigs kyi don de tha snyad du yang 'gal ba nyid yin na don dam par lta smos kyang ci dgos te /
de ltar mi 'thad pa'i phyir /
gtan tshigs kyang med pa la dpe yang med de /
de'i phyir ji skad smras pa'i skyon ldog pa med do zhes bya ba smras so / /
'di skad bstan te /
khyed kyi gtan tshigs snga ma de dag gi yul dang ldan pa'i tha snyad byed pa'i phyir ro zhes bya ba'i don ma grub pas nang gi dngos po rnams skyes pa kho na yin te zhes bya ba'i phyogs snga ma sngar bzhag pa ma grub po zhes bya ba'i tha tshig go / /
rang gi sde pa dag las kha cig na re zhes bya ba ni mdo sde pa dag na re /
dbu ma pas 'gro ba med par 'gog pa ni grub pa la sgrub pa'i skyon chags pa yin pas mi rung ngo zhes zer ba yin no / /
rang gi sde pa dag las kha cig ces bya ba ni mdo sde pa dag go 'dun pa'i rgyu las byung ba'i rtsol bas bskyed pa'i rlung gi khams las 'byung ba dang 'byung ba las gyur pa'i tshogs lus zhes bya ba yul gzhan du bar chad med par skye ba 'byung ba la 'gro ba zhes bya'o zhes bya bas 'di skad bstan te /
'dun pa las rtsol ba 'byung zhing rtsol bas rlung gi khams bskyed la /
rlung gi khams las 'byung ba dang 'byung ba las gyur pa'i tshogs lus zhes bya ba yul gzhan du bar chad med par skye bar 'byung ba la 'gro ba zhes bya ste /
de'i phyir kun rdzob tu yang 'gro ba zhes bya ba don gzhan du gyur pa med la /
don dam par yang 'gro ba med pas dbu ma pa 'gro ba don gzhan du gyur pa 'gog par byed pa ni grub pa la sgrub pa'i skyon chags pa yin pas mi rung ngo zhes zer ro / /
'dun pa'i rgyu zhes bya ba la 'dun pa zhes bya ba ni byed 'dod pa nyid do / /
'dun pa de nyid rgyu yin pas 'dun pa'i rgyu'o / /
gang gi rgyu yin zhe na /
rtsol ba'i ste de'i phyir 'dun pa'i rgyu las byung ba'i rtsol ba zhes bya ba smras te /
rtsol ba ni g.yo ba'i mtshan nyid do / /
rtsol ba de rlung gi khams bskyed pas na rtsol bas bskyed pa'i rlung gi khams zhes bya ba smras so / /
rlung gi khams de las 'byung ba dang 'byung ba las gyur pa'i tshogs lus zhes bya ba yul gzhan du bar chad med par skye ba 'byung ba la 'gro ba zhes bya'o zhes bya ba la /
'byung ba'i tshogs zhes bya ba ni 'byung ba chen po bzhi'i tshogs so / /
'byung ba las gyur pa'i tshogs zhes bya ba ni rgyur byas pa'i gzugs rnams kyi tshogs so / /
de yang gang zhe na /
de'i phyir lus zhes bya bas zhes smras te /
'byung ba dang 'byung ba las gyur pa'i tshogs de ni lus zhes bya'o / /
rlung gi khams las lus de yul nas yul gzhan du skye ba dang bar chad med par rgyun chags su skye ba 'byung ba la 'gro ba zhes bya bar sbyar ro / /
de'i phyir 'gro ba don gzhan du gyur pa med do zhes bya ba ni ji ltar bye brag pa rnams kyis brtags pa ltar med de /
ci'i phyir zhe na /
skye ba'i yul nyid du skye bar byed pa 'jig pa'i phyir zhes bya ba smras te /
'gro ba zhes bya ba ni lus yul gzhan du bar chad med par skye ba tsam la bya na /
lus ni gang du skye ba'i yul de nyid du 'jig pa'i phyir 'gro ba don gzhan du gyur pa med do / /
de yang ji lta bu zhe na /
de'i phyir me lce la sogs pa bzhin du 'gro ba 'khrul pa yin pas 'gro ba don gzhan du khas mi len to zhes bya ba smras te /
me lce dang chu rgyun la sogs pa yang gang du skyes pa'i yul de nyid du 'jug pas yul gzhan du 'gro ba med bzhin du 'jig rten dag gis 'gro bar mthong ba ni 'khrul pa yin pas 'gro ba don gzhan du gyur pa yod par kho bo cag khas mi len to / /
don dam par yang 'gro ba med pas don dam par 'gro ba 'gog pa ni grub pa la sgrub pa yin no zhes zer ro zhes bya bas ni 'di skad bstan to / /
ji ltar dbu ma pas don dam par 'gro ba dgag pa dang /
lus las gzhan pa'i 'gro ba dgag pa smras pa gang yin pa de ni kho bo cag mdo sde pa'i grub pa'i mtha'i rjes su smra ba kho na yin pas de'i phyir grub pa la sgrub pa'i skyon chags pa yin no zhes zer ro / /
de skad ces zer ba de'i lan du /
'dir 'grel pa byed pa nyid kyis skye ba bkag pas ji skad smras pa'i sgrub pa mi 'grub pa'i phyir dang zhes bya ba la sogs pa smras te /
skye ba bkag pas ni ji skad smras pa'i sgrub pa mi 'grub pa'i phyir zhes bya ba ni nged dbu ma pas /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya bas don dam par dngos po thams cad skye ba bkag pas /
des na khyed kyi 'dun pa'i rgyu las byung ba'i rtsol bas bskyed pa'i rlung gi khams las 'byung ba dang 'byung ba las gyur pa'i tshogs lus zhes bya ba yul gzhan du bar chad med par skye ba 'byung ba la 'gro ba zhes bya'o zhes 'di skad smras pa'i sgrub pa mi 'grub pa'i phyir /
de yang skye bo mkhas pa'i yid mgu bar byed pa ma yin no / /
me lce la sogs pa bzhin du 'gro ba 'khrul pa yin no zhes bya ba'i shes pa de yang 'khrul pa nyid yin pa'i phyir zhes bya bas ni 'di skad bstan te /
ji ltar me lce la sogs pa skye ba'i yul nyid du 'jig pa'i phyir /
yul gzhan du 'gro ba med pa de bzhin du 'jig rten dag gis 'gro ba mthong ba ni 'khrul pa yin la /
me lce la sogs pa yul gzhan du bar chad med par skye bar shes pa gang yin pa de ni yang dag pa'i shes pa yin no zhes khyed mdo sde pa dag 'dod pa'i shes pa de yang 'khrul pa'i shes pa kho na yin te /
gang gi phyir 'gro ba med pa de'i phyir skye bar 'dod pa de yang 'khrul pa yin pa'i phyir /
de yang skye bo mkhas pa'i yid mgu bar byed pa ma yin no / /
'gro ba po dang 'gro ba gnyis gzhan nyid ma yin pa yang 'gog par 'gyur ba'i phyir zhes bya ba ni khyed na re /
de'i phyir 'gro ba don gzhan du gyur pa med de zhes bya ba la sogs pas 'gro ba po dang 'gro ba gnyis gzhan nyid ma yin te /
gcig pa nyid yin par 'dod pa de yang 'og nas 'gog par 'gyur ba'i phyir /
'gro ba don gzhan du gyur pa ma yin pa yod par rtog pa'i dri ba de yang 'gog par 'gyur bas da yang skye bo mkhas pa'i yid mgu bar byed pa ma yin no zhes bya bas ni 'di skad bstan te /
ji ltar bye brag pa rnams kyis 'gro ba po dang 'gro ba gnyis gzhan nyid du brtags pa de nyes par smras pa yin pas de bzhin du khyed kyis gzhan nyid ma yin par brtags pa de yang nyes par smras pa kho na yin pas /
kho bos de don dam par 'gog par byed pa ni grub pa la sgrub pa ma yin no zhes bya ba'i tha tshig go / /
grangs can dag na re /
ma song ba la rdul shas che zhing bya ba byed pa la 'jug par gsal bar gyur pa na /
'gro'o zhes zer ro zhes bya ba ni grangs can dag ma song ba'i lam la 'gro ba yod par sgrub pa yin te /
de dag na re /
las kyang dbang po lnga po dag dang /
lag pa dang /
rkang pa dang /
rkub dang /
mdoms zhes bya ba dag la snying stobs dang /
rdul dang /
mun pa zhes bya ba rang bzhin gyi yon tan gsum yod pa las /
gang gi tshe las kyi dbang po rkang pa ma song ba'i lam la rdul gyi rang bzhin shas chung ba'i tshe na ni 'gro ba'i mtshan nyid kyi bya ba byed pa la 'jug par mi gsal bas 'gro bar mi byed do / /
gang gi tshe las kyi dbang po rkang pas ma song ba'i lam la rdul gyi rang bzhin shas che zhing 'gro ba'i mtshan nyid kyi bya ba byed pa la 'jug pa gsal bar gyur pa na /
ma song ba'i lam la 'gro ba yod de rdul ni g.yo ba dang 'jug par byed pa'i bdag nyid yin pa'i phyir ro zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag gi yang gsal ba bkag pa'i phyir 'gro ba mi 'grub pas rtog pa tsam du zad do zhes bya ba smras so / /
'di skad bstan te /
ji ltar 'gro ba'i bya ba snga nas mi gsal ba ni ma 'ongs pa'i dus na yang gsal bar mi byed de /
mi gsal ba'i phyir nam mkha'i me tog bzhin pas de'i phyir ma song ba la yang 'gro ba med par grub pas /
'gro ba yod par brtags pa ni rtog pa tsam du zad do // //
bam po nyi shu gsum pa /
ci ste yang 'gro ba smra ba dag ji skad bshad pa'i skyon gyi 'jigs pas bgom pa la 'gro ba yod par dam bcas na ji skad bshad pa'i skyon med do snyam na /
slob dpon gyis don de nges par mdzad nas /
song ba dang ma song ba ma gtogs par bgom pa med pa nyid kyis bshad pa /
song dang ma song ma gtogs par / /
bgom pa shes par mi 'gyur ro / /
zhes bya ba la sogs pas ni bgom pa zhes bya ba nyid med par ston to / /
gzung du med do zhes bya ba'i tha tshig go zhes bya ba ni bgom pa zhes bya ba dmigs su med do zhes bya ba'i don to / /
de la bgom pa zhes bya ba de gang yin zhe na /
song ba'i lam la yang ma yin /
ma song ba'i lam la yang ma yin pa da ltar gom pas mnan pa'i lam gang yin pa de ni bgom pa zhes bya ste /
de ni song ba dang ma song ba'i lam ma gtogs par de gnyis kyi bar na med do / /
ji ltar de med ce na /
'di la bgom pa de ni song ba'am / /
ma song ba'am /
gang cung zad ni song cung zad ni ma song ba gnyi ga zhig yin grang na /
phyogs gnyi gar bstan pa'i rjes su dpag pa'i gnod par 'gyur ba'i phyir ro zhes bya ba ni bgom pa med par sgrub pa yin no / /
'dir smras pa zhes bya ba ni skye bar smra ba dag gis bgom pa yod par sgrub pa'i phyir smras pa yin no / /
bgom pa med pa ma yin te / /
zhes bya ba ni mi snang ba ma yin te /
yod pa yin no zhes bya ba'i tha tshig go / /
'di ltar /
gang na g.yo ba de na 'gro / /
de yang gang gi bgom pa la / /
g.yo ba song min ma song min / /
de phyir bgom la 'gro ba yod / /
ces bya ba 'di ni phyogs snga ma'i tshig le'ur byas pa yin no / /
de la phyogs gang na rkang pa 'degs pa dang 'jog pa'i mtshan nyid kyi g.yo ba snang ba de na 'gro ba yod de zhes bya ba ni bgom pas phyogs gang na rkang pa 'degs pa dang 'jog pa'i mtshan nyid kyi g.yo ba snang ba'i phyogs de na 'gro ba yod pa ste /
g.yo ba dang 'gro ba zhes bya ba ni don gcig go / /
g.yo ba de yang gang gi phyir bgom pa la snang gi /
g.yo ba de song ba la yang mi snang ma song ba la yang mi snang ba de'i phyir bgom pa la 'gro ba yod do zhes bya ba la /
bgom pa zhes bya ba ni da ltar gom pas mnan pa'i lam ste /
de la rkang pa 'degs pa dang 'jog pa'i mtshan nyid kyi g.yo ba dang 'gro ba snang bas des na 'gro ba yod do / /
'di skad bstan te /
g.yo ba de yang gang gi phyir bgom pa la snang gi g.yo ba de song ba la yang mi snang ba de'i phyir bgom pa zhes bya ba'i lam la g.yo ba de snang bas de'i phyir bgom pa la 'gro ba yod pa nyid yin no zhes bya ba'i tha tshig go / /
de ltar slob dpon nyid kyis kyang / /
'di la gang na g.yo ba snang ba de la 'gro ba yod de /
g.yo ba de yang gang gi phyir bgom pa la snang gi /
g.yo ba de song ba la yang mi snang ma song ba la yang mi snang ba de'i phyir /
bgom pa la 'gro ba yod pa nyid ma yin no zhes bshad do / /
des na de ltar bgom pa yod pas 'gro ba 'grub pa'i phyir 'dod pa grub bo zhes bya ba ni de ltar bgom pa yod pas de la 'gro ba yod pa 'grub pa'i phyir /
kho bo cag gi 'dod pa don gyi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro zhes bya ba de grub po zhes zer ba yin no / /
de'i phyir de ltar /
ji skad smras pa'i tshul gyis na / /
bgom pa shes par mi 'gyur ro / /
zhes bya ba bshad pa gang yin pa de rigs pa ma yin zhing phyogs gnyi gar bstan pa'i rjes su dpag pa'i gnod par yang mi 'gyur ro zhe'o zhes bya bas ni 'di skad bstan te /
bgom pa zhes bya ba de ltar song ba dang ma song ba'i lam gyi khongs su gtogs pa ma yin pas de'i phyir bgom pa med pa yang ma yin la /
song ba dang ma song ba'i phyogs gnyi gar bstan pa'i rjes su dpag pa'i gnod par yang mi 'gyur ro zhes zer ro / /
gzhan dag ni gang gi zhes bya bas 'gro ba po'i zhes zer ro zhes bya ba ni phyogs snga ma'i tshig le'ur byas pa /
gang na g.yo ba de na 'gro / /
de yang gang gi bgom pa la / /
g.yo ba song min ma song min / /
de phyir bgom la 'gro ba yod / /
ces bya ba de'i skabs nas gang gi zhes bya ba'i sgra smos pa de la gnas brtan bud+d+ha pA li ta ni 'di skad du rnam par bshad pa byed do zhes bya bar sbyar ro / /
gang gi zhes bya ba'i sgra de la sbyar ba'i lugs mi mthun pa ci yod ce na /
de la sngar 'grel pa byed pa nyid kyis ni bgom pa'i sa phyogs gang na rkang pa 'degs pa dang 'jog pa'i mtshan nyid kyi g.yo ba snang ba de na 'gro ba yod do / /
g.yo ba de yang gang gi phyir bgom pa la snang gi /
g.yo ba de song ba la yang mi snang ma song ba la yang mi snang bas de'i phyir bgom pa la 'gro ba yod do zhes bshad de /
des ni gang gi zhes bya ba'i sgra gang gi phyir zhes bya bar sbyar te /
des na gang na zhes bya ba dang /
de na zhes bya ba dang /
bgom pa la zhes bya ba de dag don gcig ste /
da ltar gom pas mnan pa'i lam gang yin pa la bya'o / /
g.yo ba zhes bya ba dang /
'gro ba zhes bya ba de nyid kyang don gcig ste 'gro ba'i bya ba yin no / /
de'i phyir bgom pa'i lam gang na g.yo ba yod pa de na 'gro ba yod la /
gang gi phyir bgom pa'i lam la g.yo ba yod pa de'i phyir bgom pa'i lam la 'gro ba yod do zhes bshad do / /
gnas brtan bud+d+ha pA li ta ni 'gro ba po'i bgom pa'i lam gyi phyogs gang na rkang pa 'degs pa dang 'jog pa'i mtshan nyid kyi g.yo ba snang ba de na 'gro ba yod de g.yo ba de yang 'gro ba po gang gi bgom pa'i lam la yod pa de la snang gi /
g.yo ba de song ba la yang mi snang ma song ba la yang mi snang ba de'i phyir bgom pa la 'gro ba yod do zhes 'chad de /
des na gang gi zhes bya ba'i sgra /
'gro ba po gang gi zhes bya bar sbyar te /
des na 'dir yang gang na zhes bya ba dang /
de na zhes bya ba dang /
bgom pa la zhes bya ba de dag don gcig ste /
da ltar gom pas mnan pa'i lam gang yin pa de la bya'o / /
g.yo ba zhes bya ba dang 'gro ba zhes bya ba de gnyis kyang don gcig ste /
'gro ba'i bya ba yin no / /
de'i phyir 'gro ba po gang gi bgom pa'i lam gang na g.yo ba yod pa de na 'gro ba yod pa de'i phyir bgom pa'i lam la 'gro ba yod do zhes bshad do / /
de'i phyir gnas brtan bud+d+ha pA li ta ni gang gi zhes bya ba 'gro ba po'i zhes zer ro / /
kha cig na re /
de ni rigs pa ma yin te zhes bya ba ni 'grel pa byed pa nyid kyis gnas brtan bud+d+ha pA li ta'i rnam par bshad pa de rigs pa ma yin par sgrub pa'i tshig yin no / /
ci'i phyir de rigs pa ma yin zhe na /
de'i phyir zhes bya ba'i sgra'i zla med pa'i phyir dang zhes bya ba smras te /
gang gi zhes bya ba'i sgra 'gro ba po gang gi zhes bya bar sbyar na /
de phyir bgom la 'gro ba yod / /
ces bya ba de phyir zhes bya ba'i sgra de'i zla med pa'i phyir rigs pa ma yin te /
gang dag de gnyis ni rtag tu sbyar ro zhes 'byung bas 'dir yang gang zhes bya ba'i sgra'i zla ni don zhes bya ba yin pa bzhin du /
gang gi phyir zhes bya ba'i sgra'i zla yang de'i phyir zhes bya ba yin par mngon pas /
gang gi zhes bya ba'i sgra 'gro ba po zhes bya bar mi rigs kyi /
gang gi phyir zhes bya bar rigs so / /
des na tshig le'ur byas pa de la /
de las gang zhes bya ba dang /
de na zhes bya ba dang /
bgom pa la zhes bya ba de dag ni don gcig ste /
da ltar gom pa mnan pa'i lam gang yin pa la bya'o / /
gal te gang na zhes bya ba dang /
de na zhes bya ba dang /
bgom pa zhes bya ba de dag 'gro ba po la sbyar na bdag nyid la bdag nyid 'gro ba'i skyon du 'gyur bas de ni rigs pa ma yin no / /
bya ba'i gzhi 'khrul pa med pa'i phyir dang zhes bya ba ni /
gang gi zhes bya ba 'gro ba po zhes zer ba de de'i phyir zhes bya ba'i sgra'i zla med pa 'ba' zhig gi phyir rigs pa ma yin par yang ma zad kyi /
bya ba'i gzhi 'khrul pa med pa'i phyir yang rigs pa ma yin te /
'di ltar g.yo ba dang 'gro ba'i mtshan nyid kyi bya ba'i gzhi ni bgom pa'i lam yin par nges shing 'khrul pa med de /
rtag tu de nyid yin pa'i phyir /
gang gi zhes bya ba 'gro ba po'i zhes bya bar sbyar bar mi rigs so / /
song ba dang ma song ba'i 'gro ba po'i 'gro ba dgag pa bstan pa'i phyir ro zhes bya bas ni 'di skad bstan te /
gang gi zhes bya ba 'gro ba po'i zhes zer ba de de'i phyir zhes bya ba'i sgra'i zla med pa'i phyir dang /
bya ba'i gzhi 'khrul pa med pa'i phyir rigs pa ma yin par yang ma zad kyi /
rnam grangs 'dis kyang rigs pa ma yin te /
'di ltar song ba dang ma song ba'i lam gyi 'gro ba po gang yin pa de'i 'gro ba bkag pas de'i phyir 'gro ba'i zla 'gro ba po yang med la /
'gro ba'i bya ba'i bgom pa yang lam yin par 'khrul pa med pa'i phyir dang /
song ba dang ma song ba'i lam la 'gro ba po med par dgag pa yang bstan zin pa'i phyir /
gang gi zhes bya ba 'gro ba po'i zhes rnam par bshad pa de rigs pa ma yin no zhes 'grel pa byed pa 'di nyid zer ro / /
'dir bshad pa zhes bya ba ni 'gro ba smra ba dag gi bgom pa yod pa nyid du sgro btags pa de la /
mdo mdzad pa nyid kyis tshig le'ur byas pa 'og ma 'di bshad do zhes bya bar sbyar ro / /
bgom la 'gro ba yod par ni / /
ji lta bur na 'thad par 'gyur / /
zhes bya ba ni bgom pa'i lam la g.yo ba'i mtshan nyid kyi 'gro ba yod par ji ltar 'thad par 'gyur te mi 'gyur ro zhes bya ba'i tha tshig go / /
gang gi tshe dmigs kyis bsal ba dang ma bsal ba'i ngo bo nyid khas blangs su zin kyang de la 'gro ba yod par mi 'thad de lam yin pa'i phyir /
dper na song ba'i lam bzhin no zhes bya bar dgongs so zhes bya ba la 'dir yang gang gi tshe dmigs kyis bsal ba dang ma bsal ba'i ngo bo nyid khas blangs su zin kyang zhes bya ba 'di ni chos can yin te /
gang gi tshe dmigs pas bsal ba'i ngo bo nyid khas blangs su zin kyang zhes bya ba ni sngar /
song dang ma song ma gtogs par / /
bgom pa shes par mi 'gyur ro / /
zhes bshad pa'i tshe bgom pa dmigs kyis bsal zhing bkag pa'i ngo bo nyid gang yin pa de da 'dir 'gro ba smra ba dag gis yod par khas blangs su zin kyang de la g.yo ba'i mtshan nyid kyi 'gro ba yod par mi 'thad pa'i chos khyad par can yod pa'i phyir chos can yin no / /
yang na gang gi tshe dmigs kyis ma bsal ba'i ngo bo nyid khas blangs su zin kyang zhes bya ba ni /
sngar /
song dang ma song ma gtogs par / /
bgom pa shes par mi 'gyur ro / /
zhes bshad pa'i tshe bgom pa zhes bya ba ni song ba dang ma song ba'i lam gyi khongs su gtogs pa'i phyir logs shig na med pas dmigs kyis bsal zhing dgag par mi nus pas dmigs kyis ma bsal ba'i ngo bo nyid gang yin pa de da 'dir 'gro ba smra ba dag gis yod par khas blangs su zin kyang de la g.yo ba'i mtshan nyid kyi 'gro ba yod par mi 'thad pa'i chos khyad par can yod pa'i phyir de yang chos can yin no / /
de la /
'gro ba yod par mi 'thad de / /
zhes bya ba 'di ni bsgrub par bya ba chos yin /
lam yin pa'i phyir zhes bya ba 'di ni sgrub pa'i chos yin /
dper na song ba'i lam bzhin no zhes bya ba 'di ni dpe yin par sbyar te /
dper na song ba'i lam ni yin pa'i phyir de la 'gro ba yod par mi 'thad pa de bzhin du /
bgom pa zhes bya ba dmigs kyis bsal ba dang ma bsal ba'i ngo bo nyid de yang lam yin pa'i phyir /
de la /
'gro ba yod par mi 'thad do / /
zhes bya bar mdo mdzad pas dgongs so / /
yang na /
bgom la 'gro ba yod par ni / /
ji lta bur na 'thad par 'gyur / /
zhes bya ba ni brgal zhing brtag pa mtshungs pa'i phyir ro zhes bya bar dgongs te zhes bya ba ni /
bgom pa de lam yin pa'i phyir de la 'gro ba yod par mi 'thad pa 'ba' zhig tu yang ma zad kyi /
de la brgal zhing brtag pa mtshungs pa'i skyon yod pa'i phyir /
yang /
'gro ba yod par mi 'thad do / /
zhes bya bar mdo mdzad pas dgongs so / /
de bstan pa'i phyir bgom pa la 'gro ba yod par brtag na brgal zhing brtag pa mtshungs pa 'dir yang 'gyur te zhes bya ba smras te /
brgal zhing brtag pa mtshungs la zhes bya ba ni dgag pa mtshungs pa'o / /
de yang gang zhe na /
g.yo ba song ba'am ma song ba'am de gnyis dang mi 'dra ba'i chos gang la yod ce na zhes bya ba smras te /
ji ltar sngar 'gro ba zhes bya ba ni gang na yod cing song ba'am ma song ba'i lam la yod ces bya bar ni de la 'gro ba'i bya ba 'das zin pa'i phyir dang /
'gro ba'i bya ba ma brtsams pa'i phyir 'gro ba med do / /
song ba dang ma song ba ma gtogs pa'i bgom pa zhes bya ba ni med pa'i phyir /
de la yang 'gro ba med do zhes bshad pa bzhin du 'dir yang 'gro ba'i mtshan nyid kyi g.yo ba zhes bya ba gang na yod / /
ci song ba dang ma song ba'i lam la yod dam /
de gnyis dang mi 'dra ba'i chos song ba yang ma yin ma song ba yang ma yin pa bgom pa'i lam zhes bya ba la yod ces bya ba gzhan gyis dris pa na brgal zhing brtag pa mtshungs par 'gyur ro / /
ji lta zhe na /
de la yang skyon bshad zin to zhes bya ba smras te /
de la yang song ba dang ma song ba'i lam la 'gro ba yod ces bya bar ni de la 'gro ba'i bya ba 'das zin pa'i phyir dang /
'gro ba'i bya ba ma brtsams pa'i phyir de la 'gro ba med do / /
song ba dang ma song ba ma gtogs pa'i bgom pa zhes bya ba ni med pa'i phyir de la yang 'gro ba med do zhes bya ba'i dgag pa de dag nyid sbyar bar bya'o / /
yang na /
bgom la 'gro ba yod par ni / /
ji lta bur na 'thad par 'gyur / /
zhes bya ba ni don dam pa pa'i 'gro ba yod par ston pa'i rjes su dpag pa med pa'i phyir zhes bya ba ni /
bgom pa de lam ma yin pa'i phyir dang /
de la brgal zhing brtag pa mtshungs pa'i skyon yod pa'i phyir 'gro ba yod par mi 'thad par yang ma zad kyi /
de la don dam pa pa'i 'gro ba yod par ston pa'i rjes su dpag pa med pa'i phyir yang 'gro ba yod par mi 'thad par bstan to / /
'di skad bstan te /
gal te khyed kyi rjes su dpag pa dag gis kho bo la don dam pa pa'i 'gro ba yod par bstan cing bsgrubs par gyur na ni des na bgom pa yang yod par rigs par 'gyur zhing /
bgom pa de grub na de la g.yo ba'i mtshan nyid kyi 'gro ba yod par smra ba yang rigs pa zhig na /
gang gi phyir khyed la don dam pa pa'i 'gro ba yod par ston pa'i rjes su dpag pa med pa de'i phyir 'gro ba med pas 'gro ba med cing 'gro ba dang bral ba'i bgom pa yang mi 'thad pas /
des na bgom pa la 'gro ba yod par mi 'thad do zhes ston to / /
de'i phyir /
gang tshe 'gro ba med pa yi / /
bgom pa 'thad pa med phyir ro / /
zhes bya ba gsungs te /
gang gi phyir khyed la don dam pa pa'i 'gro ba yod par ston pa'i rjes su dpag pa med pa'i phyir 'gro ba ni med do / /
gang gi tshe 'gro ba med pa'i bgom pa 'thad par mi 'gyur ba de'i tshe /
bgom la 'gro ba yod par ni / /
ji lta bur na 'thad par 'gyur / /
zhes bya bar sbyar ro / /
rta bcing ba dang mthun pa'i phyir ro zhes bya bar yang dgongs te zhes bya ba ni /
bgom pa de'i lam yin pa'i phyir dang /
de la brgal zhing brtag pa mtshungs pa'i skyon yod pa'i phyir dang /
don dam pa pa'i 'gro ba yod par ston pa'i rjes su dpag pa med pa'i phyir de la 'gro ba yod par mi 'thad par yang ma zad kyi /
de la rta bcing ba dang mthun pa'i phyir yang 'gro ba mi 'thad do zhes slob dpon gyis dgongs te zhes bya bar ston to / /
'di skad bstan te /
dper na 'ba' zhig gis la la zhig la rta bcing ba 'di gang gi zhes dris pa na rta 'di gang gi yin pa'o zhes zer ba dang /
rta 'di gang gi zhes dris pa na rta bcing ba 'di gang gi yin pa'i 'o zhes zer ba des /
rta'i ngo bo nyid kyang dmigs kyis ma bsal la /
rta bdag gi ngo bo nyid kyang dmigs kyis ma bsal ba'i phyir /
rta de de'i yin par nges pa med par 'gyur ba bzhin du /
'dir yang de dang mthun pa'i phyir bgom pa la 'gro ba yod par mi 'thad do / /
'di la ji ltar rta bcing ba dang mthun pa nyid yin zhe na /
bgom pa gang yin /
g.yo ba gang na'o / /
g.yo ba gang na /
bgom pa na'o zhes bya ba gang yang rung ba dmigs kyis ma bsal ba'i phyir ro zhes bya bas ni 'di skad bstan te /
kho bos khyed la bgom pa gang yin zhes dris pa na /
khyed na re /
g.yo ba gang na yod pa yin no zhes zer la kho bos g.yo ba gang na yod ces dris pa na khyed na re /
bgom pa na yod do zhes zer bas bgom pa'i ngo bo nyid kyang dmigs kyis ma bstsal la /
'gro ba'i ngo bo nyid kyang dmigs kyis ma bsal ba'i phyir bgom pa yang med la /
'gro ba yang med pas de'i phyir /
bgom la 'gro ba yod par ni / /
ji lta bur na 'thad par 'gyur / /
gang tshe 'gro ba med pa yi / /
bgom pa 'thad pa med phyir ro / /
zhes bya bar sbyar ro / /
ci ste thog ma med pa nas tha snyad du grags pa'i bgom pa khas blangs nas de la don dam pa pa'i 'gro ba yod par 'dod na zhes bya ba ni /
ci ste pha rol po dag 'di skad ces /
thog ma med pa'i dus yun ring po nas kun rdzob kyi tha snyad du tha na ba lang rdzi la sogs pa'i chung ma yan chad la grags pa'i bgom pa brtag mi bzod pa ma bsal ba yod pa nyid du khas blangs nas /
de la don dam pa pa'i 'gro ba yod par 'dod pas /
des na rta bcing ba dang mthun pa nyid du mi 'gyur ro zhes zer na'o / /
de skad ces zer ba de'i lan ni de lta na yang de la 'gro ba'i bya ba gcig pu zhig yod pa de ni bgom pa zhes bya ba de la nye bar sbyar ba'i mthu can yin pas bgom pa la 'gro ba yod do zhes bya ba'i 'gro ba gzhan de gang zhig yod ces bya ba 'di yin te /
'dis ni 'jig rten la grags pa'i bgom pa gang yin pa de yang rigs pa ma yin pas de la don dam pa pa'i 'gro ba med par ston to / /
'di skad bstan te /
'gro ba'i bya ba zhes bya ba ni /
'gro ba po dang 'gro ba dang /
bgom pa la sogs pa la spyir gcig pu zhig yod la /
de ni bgom pa zhes bya ba de la nye bar sbyar zhing der mthu yongs su gtugs shing zad par byas pas de las gzhan pa'i 'gro ba'i bya ba gzhan ni med pas 'gro ba med pa'i phyir /
bgom pa la 'gro ba yod do zhes bya ba'i 'gro ba gzhan de gang zhig yod de med do / /
de la pha rol pos nang gi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro zhes smras pa gang yin pa de ma grub ste gtan tshigs kyi don ma grub pa'i phyir ro / /
dpe yang ma grub pa ste /
don dam par lhas byin ma grub pa'i phyir ro zhes bya ba ni mjug bsdu ba dang tshad ma'i 'bras bu yin te / /
dbu ma pas /
re zhig song la 'gro med de / /
ma song ba la'ang 'gro ba med / /
song dang ma song ma gtogs par / /
bgom pa shes par mi 'gyur ro / /
bgom la 'gro ba yod par ni / /
ji lta bur na 'thad par 'gyur / /
gang tshe 'gro ba med pa yi / /
'gro ba 'thad pa med phyir ro / /
zhes ji skad bsgrub pa'i rigs pa des na de la pha rol pos phyogs snga ma nye bar gzhag pa'i skabs su nang gi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro / /
'di la gang mi skye ba de ni de dag gi yul dang ldan pa'i tha snyad mi byed de /
dper na mo gsham gyi bu 'gro bar mi byed pa bzhin no / /
lhas byin dang khyab 'jug bshes gnyen ni de ltar 'gro bar mi byed pa ma yin te /
de'i phyir nang gi dngos po rnams skye ba kho na yin no zhes smras pa gang yin pa de'i phyogs dang phyogs kyi chos dang dpe thams cad ma grub po zhes bstan to / /
ci ste 'gro ba'i bya ba ni bgom pa zhes bya ba de la yongs su rdzogs pa nyid ma yin la 'di ltar de ni kho bo cag 'gro ba'i sgrar brjod pas des na de yod pa'i phyir gtan tshigs kyi don ma grub pa nyid ma yin no zhe na zhes bya bas ni 'di skad bstan te /
ji ste 'gro ba smra ba dag 'di skad ces kho bo cag gis thog ma med pa nas tha snyad du grags pa'i 'gro ba zhes smras pa gang yin pa de ni bgom pa zhes bya'o / /
der 'gro ba zhes bya ba de ni 'gro ba'i bya ba yin pas de'i phyir 'gro ba'i bya ba ni bgom pa zhes bya bar de la nye bar ma sbyar zhing /
der yongs su rdzogs pa nyid ma yin la /
'di ltar 'gro ba'i bya ba de ni kho bo cag 'gro ba'i sgrar brjod pas des na 'gro ba'i bya ba de yod pa'i phyir /
kho bo cag gi gtan tshigs kyi don de dag gi yul dang ldan pa'i tha snyad byed pa'i phyir ro zhes bya ba de ma grub pa nyid ma yin no zhes zer ba yin no / /
de skad ces zer ba de'i lan du /
slob dpon gyi zhal snga nas kyis 'dir bshad pa /
gang gi bgom la 'gro yod pa / /
de yi bgom la 'gro med par / /
thal bar 'gyur te gang gi phyir / /
bgom pa khong du chud phyir ro / /
zhes bya ba gsungs te /
smra ba gang gi bgom pa la 'gro ba yod pa de'i phyogs la zhes bya ba ni smra ba gang gi thog ma med pa nas tha snyad du grags pa'i bgom pa la 'gro ba'i bya ba zhes bya ba yod par khas len par de'i phyogs la'o / /
'gro ba la 'gro ba yod du zin kyang zhes bya ba ni 'gro ba'i bya ba gang yin pa de 'gro ba'i sgrar brjod pas de nyid 'gro ba yin pas 'gro ba yod du zin kyang ngo / /
bgom pa la 'gro ba med par thal bar 'gyur te zhes bya ba ni /
bgom pa'i lam la 'gro ba med par thal ba'i skyon du 'gyur ba'o / /
ci'i phyir zhe na /
gang gi phyir bgom pa zhes bya ba de la 'gro ba'i bya ba yongs su ma rdzogs shing ma zhugs par khong du chud cing shes par 'gyur ba'i phyir ro zhes bya bas ni bgom pa la 'gro ba med par thal bar 'gyur ba'i gtan tshigs bstan te /
gang gi phyir 'gro ba smra ba dag na re /
'gro ba'i bya ba ni bgom pa zhes bya ba de la yongs su rdzogs pa nyid ma yin la zhes zer ba de'i phyir bgom pa la 'gro ba med par thal bar 'gyur te /
'gro ba'i bya ba de bgom pa zhes bya ba'i lam la nye bar ma sbyar zhing der yongs su ma rdzogs ma zhugs par khong du chud cing shes pa dang yongs su bcad par 'gyur ba'i phyir bgom pa la 'gro ba med do zhes bya ba'i tha tshig go / /
de ni mi 'dod de zhes bya ba ni bgom pa la 'gro ba med par thal bar 'gyur ba de ni pha rol po dag mi 'dod de zhes bya bar sbyar ro / /
'o na pha rol po dag ji ltar 'dod ce na /
bgom pa zhes bya ba de 'gro ba dang bcas par 'dod pas zhes bya ba smras te /
gang gi phyir 'gro ba'i bya ba med na bgom pa zhes bya bar mi 'gyur ba de'i phyir /
pha rol po dag bgom pa zhes bya ba de 'gro ba'i bya ba dang bcas par 'dod do / /
de ltar pha rol po dag bgom pa zhes bya ba de 'gro ba dang bcas par 'dod pas 'di cir 'gyur zhe na /
des na 'gro ba'i bya bas de la don byas zin pa'i phyir zhes bya ba smras te /
bgom pa zhes bya ba de ni 'gro ba dang bcas par 'dod pa des na 'gro ba'i bya ba gcig pu zhig yod pa des bgom pa zhes bya ba de la nye bar sbyar zhing don byas zin pa'i phyir 'gro ba la bya ba med par 'gyur ro / /
de ltar 'gro ba'i bya bas de la don byas zin pa'i phyir / /
ji ltar 'gro ba la bya ba med par 'gyur zhe na /
de'i phyir 'gro ba med pa'i 'gro ba gzhan ni mi 'thad pas zhes bya ba smras te /
'gro ba'i bya ba gcig pu zhig yod pa de ni bgom pa zhes bya ba de la nye bar sbyar zhing des de la byon zin pa'i phyir /
'gro ba'i bya ba gnyis pa gzhan med pas khyed na re /
'gro ba'i bya ba de ni kho bo cag 'gro ba'i sgrar brjod pas 'gro ba yod do zhes zer ba de ni mi 'thad do / /
des ni ji skad bshad pa'i skyon ldog pa med do zhes bya ba ni de ltar 'gro ba med pa'i 'gro ba gzhan mi 'thad pas /
khyed na re /
'di ltar 'gro ba'i bya ba de ni kho bo cag 'gro ba'i sgrar brjod pas des na de yod pa'i phyir gtan tshigs kyi don ma grub pa nyid ma yin no zhes zer ba de mi rung ste /
'gro ba med pa nyid de bzhin du gnas so zhes bya ba'i tha tshig go / /
ci ste ji skad bshad pa'i skyon gyi nyen yongs su spang bar 'dod pas bgom pa 'gro ba dang ldan par 'dod cing 'gro ba nyid 'gro ba yin no zhe na zhes bya ba ni ci ste 'gro ba smra ba dag sngar dbu ma pas ji skad bshad pa'i 'gro ba med pa'i skyon gyis nyen nas /
'gro ba la 'gro ba yod kyang bgom pa la 'gro ba med par thal bar 'gyur bas de ni mi 'dod na /
'gro ba'i bya bas bgom pa la don byas zin pa'i phyir /
'gro ba med pa'i 'gro ba gzhan mi 'thad pas ji skad bshad pa'i skyon ldog pa med do zhes bstan pa de yongs su spang bar 'dod pas bgom pa ni don dam pa pa'i 'gro ba gang yin pa de dang ldan pas bgom pa zhes bya'o / /
de ltar don dam pa pa'i 'gro ba de'i rang gi ngo bo ni 'gro ba'i bya ba yin pas de dang ldan pa'i phyir bgom pa'i rang gi ngo bo grub nas phyis bgom pa la 'gro ba yod pa nyid de ni tha snyad pa'i 'gro ba yin no zhes zer ba yin no / /
de skad ces zer ba de'i lan du /
'dir slob dpon nyid kyis de ltar yang /
bgom la 'gro ba yod na ni / /
'gro ba gnyis su thal 'gyur te / /
gang gis bgom pa de dang ni / /
de la 'gro ba gang yin pa'o / /
zhes bya ba gsungs te / /
don dam pa pa'i 'gro ba dang ldan pa'i bgom pa 'gro ba yod par rtog na ni bgom pa gnyis su thal bar 'gyur te zhes bya ba ni /
de ltar rtog na 'gro ba gnyis su thal ba'i skyon du 'gyur ro / /
gnyis gang zhe na /
'gro ba gang gis bgom pa de bgom pa zhes bya bar 'gyur ba dang zhes bya ba ni gcig ste /
don dam pa'i 'gro ba gang dang ldan pas bgom pa'i lam de bgom zhes bya bar 'gyur ba'o / /
'gro ba gang gis bgom pa de la tha snyad pa'i 'gro ba yod par 'gyur ba gang yin pa'o zhes bya ba ni gnyis pa ste /
tha snyad pa'i 'gro ba gang dang ldan pas bgom pa'i lam de la tha snyad pa'i 'gro ba yod par 'gyur ba gang yin pa'o / /
de lta na skyon gzhan 'dir yang 'gyur te /
'gro ba gnyis su thal 'gyur na / /
'gro ba po yang gnyis su 'gyur / /
zhes bya ba'o / /
ci'i phyir zhe na /
zhes bya ba ni pha rol po na re /
'gro ba gnyis su thal bar 'gyur na /
ci'i phyir 'gro ba po yang gnyis su thal bar 'gyur zhes 'dri ba'o / /
de'i phyir /
gang phyir 'gro po med par ni / /
'gro ba 'thad par mi 'gyur phyir / /
zhes bya ba gsungs te /
gang gi phyir khyed kyis don dam pa pa dang tha snyad pa'i 'gro ba gnyis brjod la /
'gro ba po gcig la 'gro ba gnyis mi srid pa de'i phyir /
don dam pa pa'i 'gro ba po gcig dang /
tha snyad pa'i 'gro ba'i 'gro ba po gcig dang gnyis su thal ba'i skyon du 'gyur ro zhes bya ba'i tshig gi lhag ma'o zhes bya ba ni /
gang phyir 'gro po med par ni / /
'gro ba 'thad par mi 'gyur phyir / /
zhes bya ba'i tshig de'i lhag ma ni /
'gro ba gnyis su thal 'gyur na / /
'gro ba po yang gnyis su 'gyur / /
zhes bya ba de yin par go rims bzlog ste sbyar bar bya ba'i tha tshig go / /
de yang mi 'dod pas zhes bya ba ni 'gro ba po med par 'gro ba yod pa de yang pha rol pos mi 'dod pas so / /
de mi 'dod pas pha rol po ji ltar 'dod pa khas len cing /
de'i phyir ji skad bshad pa'i skyon gyi dri ma nges par bsal bar 'dod pas tha snyad pa'i 'gro ba gcig kho na khas len cing zhes bya ba smras te /
pha rol po dag 'gro ba po med par 'gro ba yod pa de yang mi 'dod pas de'i phyir /
sngar dbu ma pas ji skad bshad pa'i skyon gyi dri ma 'gro ba gnyis su thal bar 'gyur ba dang /
'gro ba po yang gnyis su thal bar 'gyur ba de nges par bsal bar 'dod cing 'gag par 'dod pas tha snyad pa'i 'gro ba gcig kho na khas len cing zhes bya ba 'di lta ste /
ma brtags na 'grub pa'i tha snyad pa'i 'gro ba gcig khas len cing ngo / /
de la ltos pas 'gro ba po dang bgom pa 'grub tu zin kyang zhes bya ba ni tha snyad pa'i 'gro ba gcig kho na khas len pa de la ltos pas tha snyad pa'i 'gro ba po dang tha snyad pa'i bgom pa kun rdzob tu grub tu zin kyang ngo / /
don dam pa pa'i 'gro ba yang mi 'thad pas zhes bya ba la /
yang zhes bya ba'i sgra ni don dam pa pa'i 'gro ba 'ba' zhig mi 'thad par yang mi zad kyi /
don dam pa pa'i 'gro ba po yang mi 'thad pas zhes bya ba bsdu ba'i phyir ro / /
de dag gi yul dang ldan pa'i tha snyad byed pa'i phyir ro zhes bya ba gtan tshigs kyi don nyid ma grub pa'i phyir dang dpe med pa'i phyir /
nang gi dngos po rnams skyes pa kho na yin te zhes bya ba mi 'grub cing zhes bya ba ni /
de ltar don dam pa pa'i 'gro ba dang 'gro ba po yang mi 'thad pa de'i phyir /
khyed kyi sngar 'gro ba bsgrub pa'i phyogs snga ma nye bar gzhag pa'i skabs su nang gi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro / /
'di la gang mi skye ba de la ni de dag gi yul dang ldan pa'i tha snyad byed pa med de /
dper na mo gsham gyi bu 'gro bar mi byed pa bzhin no / /
lhas byin dang khyab 'jug bshes gnyen ni de ltar 'gro bar mi byed pa ma yin te /
de'i phyir nang gi dngos po rnams skye ba kho na yin no zhes smras pa gang yin pa de'i gtan tshigs kyi don dang dpe ma grub pa'i phyir nang gi dngos po rnams skye ba kho na yin te zhes bya ba bsgrub par bya ba de mi 'grub po / /
rten cing 'brel par 'byung ba 'ong ba med pa dang 'gro ba med pa'i khyad par dang ldan pa grub po zhes bya ba ni /
de ltar pha rol po'i phyogs snga ma ma grub pas /
bstan bcos mdzad pa'i bsgrub par bya ba shes rab kyi pha rol tu phyin pa'i don khyad par gyi gzhi rten cing 'brel par 'byung ba zhes bya ba khyad par 'ong ba med pa dang 'gro ba med pa dang ldan par grub po / /
sgra pa dag na re 'gro ba ni gcig tu zad de /
de nyid kho bo cag rang gi ngo bo nyid kyis 'gro bar brjod cing /
de gzhi gang na yod pa de ni bgom pa yin la /
'gro ba po gang yin pa de ni byed pa po yin pas de'i phyir 'gro ba po dang 'gro ba gnyis su thal bar mi 'gyur ro / /
zhes zer ro zhes bya ba ni /
gang dag la sgra'i grub pa'i mtha' yod pa de dag ni sgra pa dag ces bya ba ste brda sprod pa pa dag go / /
de'i phyir sgra pa dag na re /
dper na gcod pa'i bya ba ni gcig tu zad de /
de nyid kho bo cag rang gi ngo bo nyid kyis gcod par brjod cing /
gcod pa'i bya ba des gcad par bya ba'i gzhi shing la sogs pa gang la yod pa de ni gcad pa yin la /
de byed pa'i mi la sogs pa gang yin pa de ni gcod pa po yin pas de'i phyir kho bo cag la gcod pa po yang gnyis su mi 'gyur la /
gcod pa'i bya ba yang gnyis su mi 'gyur ba de bzhin du /
'dir yang 'gro ba'i bya ba ni gcig tu zad de /
de nyid kho bo cag rang gi ngo bo nyid kyis 'gro bar brjod cing 'gro ba'i bya ba de bgom par bya ba'i gzhi lam la sogs pa gang yod pa de ni bgom pa ma yin la /
der 'gro ba'i mi la sogs pa gang yin pa de ni 'gro ba po yin pas de'i phyir kho bo cag la 'gro ba po yang gnyis su mi 'gyur la /
'gro ba'i bya ba'ang gnyis su mi 'gyur ro zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te zhes bya ba la sogs pa smras te /
sgra pa dag gis 'gro ba dang bgom pa dang 'gro ba po yod par brtags pa de ni rigs pa ma yin te zhes bya bar sbyar ro / /
ci'i phyir rigs pa ma yin zhe na /
don dam par 'gro ba'i skye ba bkag pa'i phyir dang zhes bya ba smras te /
dbu ma pas don dam par 'gro ba'i skye ba bkag pa'i phyir /
sgra pa dag gis brtag pa'i 'gro ba'i bya ba med pas de rigs pa ma yin no zhes bya ba ni /
song dang ma song ma gtogs par / /
bgom pa shes par mi 'gyur ro / /
zhes gsungs pas /
bgom pa med pa'i phyir 'gro ba'i gzhi med pas /
'gro ba med pa'i phyir yang de rigs pa ma yin no / /
'du byed kyi tshogs yul gzhan du skyes pa la 'gro ba po nyid du tha snyad 'dogs pa'i phyir dang zhes bya ba ni /
ded dbu ma pa ni 'du byed kyi tshogs yul gzhan du skye ba la 'gro ba po nyid du tha snyad 'dogs la /
khyed ni de ltar mi 'dod de / /
byed pa po ni rang dbang yin pas 'ga' zhig yul snga ma snga ma mi gtong zhing yul phyi ma phyi mar phyin par 'gro ba yod par 'dod pa de mi 'thad pa'i phyir /
'gro ba po med pas kyang de rigs pa ma yin no / /
bgom pa yang brtags zin pa'i phyir ro zhes bya ba ni bgom pa ma grub pa yang sngar brtags zin pa'i phyir sgra pa dag gis smras pa de rigs pa ma yin no gzhan dag na re /
'gro ba yod pa kho nar shes par bya ste /
de'i gzhi yod pa'i phyir ro zhes bya ba la sogs pas ni sngar de dag gi yul dang ldan pa'i tha snyad byed pa'i phyir ro zhes smras pa'i gtan tshigs de yod pa nyid du yang sgrub par byed do / /
de'i gzhi yod pa'i phyir ro zhes bya ba ni gtan tshigs te /
'gro ba'i gzhi 'gro ba po yod pa'i phyir 'gro ba yod pa kho nar shes par bya ste zhes sgrub par byed do / /
'di na gang la gzhi med pa de ni yod pa ma yin te /
dper na mo gsham gyi bu'i 'gyel ba dang 'gro ba la sogs pa bzhin no zhes bya ba ni chos mi mthun pa'i dpe yin no / /
'gro ba'i gzhi 'gro ba po de ba shar ma yod pas de ltar gzhi yod pa'i phyir /
'gro ba yod pas gtan tshigs grub pa'i phyir zhes bya ba ni /
'gro ba'i gzhi 'gro ba po yod pa'i phyir 'gro ba yang yod pas de dag gi yul dang ldan pa'i tha snyad byed pa'i phyir ro zhes bya ba'i gtan tshigs de grub pa'i phyir ro / /
nang gi skye mched rnams skye ba kho na yin zhing 'gro ba dang 'ong ba la sogs pa yang 'grub po zhes zer ro zhes bya ba ni mjug bsdu ba dang tshad ma'i 'bras bu yin te /
sngar phyogs snga ma nye bar gzhag pa'i skabs su nang gi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro /
'di la gang mi skye ba ni de dag gi yul dang ldan pa'i tha snyad mi byed de /
dper na mo gsham gyi bu 'gro bar mi byed pa bzhin no / /
lhas byin dang khyab 'jug bshes gnyen ni de ltar 'gro bar mi byed pa ma yin pas de'i phyir nang gi dngos po rnams skye ba kho na yin no zhes dam bcas pa de yang 'grub cing /
des na kho bo cag gis khas blangs pa'i 'ong ba dang /
'gro ba dang /
'gag pa dang /
rtag pa dang /
chad pa dang /
gcig pa nyid dang /
tha dad pa nyid ces bya bas skabs kyi don gyi mi mthun pa'i phyogs su gyur pa de dag kyang grub po zhes zer ba yin no / /
de skad ces zer ba de'i lan du slob dpon gyis 'dir bshad pa /
gal te 'gro po med gyur na / /
'gro ba 'thad par mi 'gyur te / /
'gro ba med na 'gro ba po / /
yod pa nyid du ga la 'gyur / /
zhes bya ba gsungs so / /
gtan tshigs brjod pa med na 'gro ba mi 'grub pas ji skad bshad pa'i skyon med par mi 'gyur ro snyam nas /
'gro ba po med na 'gro ba yod pa ma yin pas 'gro ba'i gzhi 'gro ba po la brten nas gzhi yod pa'i phyir ro zhes gtan tshigs brjod par gyur na zhes bya ba la 'grel pa byed pas /
pha rol po'i bsam pa bzlas pa yin te /
gtan tshigs brjod pa med na 'gro ba mi 'grub pas zhes bya ba ni de'i gzhi yod pa'i phyir ro zhes bya ba'i gtan tshigs brjod pa med na 'gro ba mi 'grub pas so / /
ji skad bshad pa'i skyon med par mi 'gyur ro snyam nas zhes bya ba ni /
'gro ba ma grub na gtan tshigs med pa'i skyon dbu ma pas ji skad bshad pa de med par mi 'gyur ro snyam nas so / /
'gro ba po med na 'gro ba yod pa ma yin pas 'gro ba'i gzhi 'gro ba po la brten nas gzhi yod pa'i phyir ro zhes gtan tshigs brjod par gyur na zhes bya ba ni 'gro ba po med na gzhi med pa'i phyir 'gro ba yod pa ma yin pas 'gro ba'i gzhi 'gro ba po la brten nas khyod kyi de'i gzhi yod pa'i phyir ro zhes gtan tshigs brjod par gyur na'o / /
de ltar na /
gal te 'gro po med gyur na / /
'gro ba 'thad par mi 'gyur te / /
zhes bya ba ma yin nam zhes bya ba ni 'gro ba yod pa'i gtan tshigs su 'gro ba po yod pa'i phyir ro zhes brjod par gyur na de lta na gal te 'gro ba po med par gyur na /
'gro ba 'thad par mi 'gyur ba ma yin nam zhes 'dri ba yin no / /
'gro ba de yang mi 'thad do zhes dpyad zin pas zhes bya ba ni /
'gro ba yod na 'gro ba po zhes bya bar tha snyad gdags pa yin na 'gro ba de yang sngar /
re zhig song la 'gro med de / /
ma song ba la 'ong 'gro ba med / /
song dang ma song ma gtogs par / /
bgom pa shes par mi 'gyur ro / /
zhes bya ba la sogs pa'i skabs dang skye ba dgag pa'i rab tu byed pas mi 'thad par dpyad zin pas so / /
de'i phyir de ltar /
'gro ba med par grub pa po / /
yod pa nyid du ga la 'gyur / /
zhes bya ba ni de ltar 'gro ba med par sngar dpyad pa des 'gro ba med na 'gro ba po yod pa nyid du ga la 'gyur te mi 'gyur ro zhes bya ba'i tha tshig go / /
'gro ba po nyid kyi rgyu med pa'i phyir ro zhes bya bar dgongs so zhes bya ba ni 'gro ba po nyid du 'gyur ba'i rgyu ni 'gro ba yin na 'gro ba med pa'i phyir /
'gro ba po yod pa nyid du ga la 'gyur zhes bya bar slob dpon gyis dgongs so / /
ga la zhes bya ba'i sgra ni yid mi ches pa ste /
'gro ba po med do zhes bya ba'i tshig gi don to zhes bya ba ni yod pa nyid du ga la zhig 'gyur te /
'gro ba po ye med do zhes bya ba'i tha tshig go / /
rgyas par ni snga ma bzhin no zhes bya ba ni 'gro ba'i gzhi 'gro ba po med par brtag par rgyas pa ni sngar /
re zhig song la 'gro med de / /
ma song ba la'ang 'gro ba med / /
song dang ma song ma gtogs par / /
bgom pa shes par mi 'gyur ro / /
zhes bya bas 'di la don dam par 'gro ba yod par gyur na de song ba 'am ma song ba'am bgom pa la yod par 'gyur grang na /
de la re zhig song ba la ni 'gro ba med de 'gro ba'i bya ba 'das zin pa'i phyir ro / /
ma song ba la yang 'gro ba med de 'gro ba'i bya ba ma brtsams pa'i phyir ro / /
song ba dang ma song ba gnyis ma gtogs par bgom pa ni med de phyogs gnyi gar bstan pa'i rjes su dpag pa'i gnod par 'gyur ba'i phyir ro zhes bstan pa bzhin du 'dir yang de la don dam par 'gro ba po yod par gyur na der song ba 'am ma song ba 'am bgom pa la yod par 'gyur grang na /
de la re zhig song ba la ni 'gro ba po med de 'gro ba po'i bya ba 'das zin pa'i phyir ro / /
ma song ba la yang 'gro ba po med de 'gro ba po'i bya ba ma brtsams pa'i phyir ro / /
song ba dang ma song ba /
ma gtogs par bgom pa ni med de phyogs gnyi gar bstan pa'i rjes su dpag pa'i gnod par 'gyur ba'i phyir ro zhes bya bar sbyar ro / /
'gro ba po ma grub pas gzhi yod pa'i phyir ro zhes bya ba'i gtan tshigs kyi don ma grub pa nyid dam don 'gal ba nyid do zhes bya ba ni don dam par sgrub na ni gtan tshigs kyi don ma grub pa nyid yin la /
kun rdzob tu sgrub na ni gtan tshigs kyi don 'gal ba nyid yin te /
des na gtan tshigs [(]gyi [,]kyi [)]rtsa ba de dag gi yul dang ldan pa'i tha snyad byed pa'i phyir ro zhes bya ba'i don ma grub pa nyid yin no / /
'dir smras pa /
'o na 'gro ba grub par bya ba'i rjes su dpag pa gzhan 'di nyon cig ces bya ba la sogs pa ni skye bar smra ba dag gtan tshigs kyi rtsa ba sgrub pa'i phyir 'gro ba dang ldan pa'i 'gro ba po'i tha snyad yod pa'i sgo nas 'gro ba yod par bsgrub pa yin no / /
'gro ba po zhes bya ba ni chos can yin no / /
yod pa kho nar nges te zhes bya ba ni bsgrub par bya ba chos yin no / /
des de dang ldan pa'i tha snyad yod pa'i phyir ro zhes bya ba ni sgrub pa'i chos yin te /
'gro ba des 'gro ba de dang ldan pa'i 'gro ba po'i tha snyad du lhas byin 'gro'o zhes bya ba la sogs pa yod pa'i phyir 'gro ba yod pa kho nar nges te zhes sgrub par byed do / /
'di na gang med pa la ni des de dang ldan par mi ston te zhes bya ba ni chos mi mthun pa'i phyogs yin no / /
dper na ri bong gi rwa can zhes mi ston pa bzhin no zhes bya ba ni chos mi mthun pa'i dpe yin no / /
lhas byin 'gro'o zhes 'gro bas de dang ldan pa'i tha snyad 'di yod pas zhes bya ba ni chos mthun pa'i dpe yin no / /
des na 'gro ba yod pa'i phyir bsams pa'i don 'grub po zhes bya ba ni mjug bsdu ba dang tshad ma'i 'bras bu yin te /
'gro ba dang ldan pa'i 'gro ba po'i tha snyad lhas byin 'gro'o zhes bya ba la sogs pa yod pas 'gro ba yod pa'i phyir /
bsams pa'i don de dag gi yul dang ldan pa'i tha snyad byed pa'i phyir ro zhes bya ba'i gtan tshigs kyi don 'grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'di la lhas byin 'gro'o zhes bya ba'i tha snyad don dam par 'gro ba po'i yin par 'dod dam /
'gro ba po ma yin pa'i yin par 'dod ces bya ba la sogs pa smras so / /
de la brtag pa snga ma ltar mi 'thad par ji skad bstan pa'i phyir /
re zhig 'gro po mi 'gro ste / /
re zhig ces bya ba'i sgra ni rim pa la ltos pa'o / /
'gro po mi 'gro ste zhes bya ba ni dam bcas pa nye bar gzhag pa'o zhes bya ba la sogs pa smras so / /
re zhig 'gro po mi 'gro ste / /
zhes bya ba 'di gzhan gyi tshig tu 'gyur ba yin na ci'i phyir bdag gi tshig tu bstan ces zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis bdag gi tshig tu bstan pa ni 'di ltar gang dag sgra tsam gyi rjes su 'brang ba chos rab tu 'byed pa la mi mkhas pa lta ba ngan pas blo gros nyams par gyur pa tshul khrims dang /
bsam gtan dang /
shes pa la rgyab kyis phyogs la /
rang yang lam gol bar zhugs shing gzhan dag kyang der 'dzud par byed pa dag /
de la mngon par zhen pa spang ba'i phyir ro zhes bya ba smras te /
slob dpon gyi zhal snga nas sa'i dbang phyug gi mnga' brnyes pa bstan bcos thams cad mkhyen pas 'dir bdag gi tshig tu gsungs pa ni 'di ltar brda sprod pa pa gang dag sgra tsam gyi rjes su 'brang ba chos rab tu 'byed pa la mi mkhas pa lta ba ngan pas blo gros nyams par gyur pa /
tshul khrims dang /
bsam gtan dang /
shes pa la rgyab kyis phyogs pas rang yang lam gol bar zhugs shing gzhan dag kyang der 'dzud par byed pa dag sgra de la mngon par zhen pa'i zug rngu spang ba'i phyir mdzad pa yin gyi /
skad kyi byings dag dang /
byed pa dag dang /
rnam par dbye ba dag dang /
rtags dag dang /
tshig dag gi nges pa'i rang bzhin ngo bo nyid kyis grub pa dag mi mkhyen pa ni ma yin no zhes bya bar sbyar ro / /
gang dag sgra tsam gyi rjes su 'brang ba de dag ji ltar rang yang lam gol bar zhugs shing gzhan dag kyang der 'dzud par byed ce na /
gzhan dag lam gol ba der 'dzud par byed pa'i rgyu bstan pa'i phyir /
gsang tshig sgra dang yig 'brus nyams gyur na / /
log par sbyar bas de yi don mi ston / /
rdo rje'i tshig des mchod sbyin byed brlag ste / /
dbang po'i dgra bo sgra yis brlag pa bzhin / /
zhes bya ba la sogs pa smras te /
gsang tshig ces bya ba ni gsang tshig tu smra bas gsang tshig ste /
sgra zhes bya ba'i tha tshig go / /
gsang tshig de nyams par gyur pa ni ma rdzogs pa ste /
gang gis nyams par gyur zhe na /
de phyir sgra dang yig 'brus nyams gyur na / /
zhes bya ba smras te /
gsang tshig de'i sgra'i sgo nas nyams pa dang yig 'bru'i sgo nas nyams par gyur na ma rdzogs pa yin no / /
gal te gsang tshig de sgra dang yig 'bru'i sgo nas nyams par gyur na sgra de log par sbyar ba yin pas des na de'i don mi ston te /
sgra de'i don go bar mi byed do / /
de la nyes pa ci yod ce na /
de'i phyir rdo rje'i tshig des zhes bya ba smras te /
tshig zur chag pa nyid rdo rje dang 'dra bas rdo rje'i tshig ste sgra de nyid rdo rje can yin no zhes bya ba'i tha tshig go / /
des ci byed ce na /
de'i phyir mchod sbyin byed brlag ste zhes bya ba smras te /
skye dgu'i bdag po twa sta zhes bya bas lha'i dbang po brgya byin gsad pa'i phyir mchod sbyin byed pa na /
rang nyid kyis tshig zur chag smras pas rang nyid brlag par 'gyur bas tshig zur chag rdo rje lta bu des ni smra ba po rang nyid rlag par byed do / /
gal te ji ltar rlag par byed ce na /
de'i phyir /
dbang po'i dgra bo sgra yis brlag pa bzhin / /
zhes bya ba smras te /
'di na skye dgu'i bdag po twa sta zhes bya ba zhig byung bar gyur pa de'i bu sna tshogs gzugs zhes bya ba dpung che ba pha rol gnon pa zhig yod pa de /
lha'i dbang po brgya byin gyis phrag dog gi dbang gis bsad par gyur nas /
de'i 'og tu skye dgu'i bdag po twa stas lha'i dbang po brgya byin gsad pa'i phyir gshed byed kyi sbyor ba sgrub par brtsams te dbang po dgra bo shi bar gyur cig ces brjod par bya ba'i rigs pa las dbang po'i dgra bo shi bar gyur cig ces brjod pas des na gsang tshig sgra'i sgo nas nyams par gyur pas gshed byed des skye dgu'i bdag po twa sta rang nyid bsad par gyur te /
de'i gsang tshig sgra'i sgo nas nyams par gyur na log par sbyar ba yin pas de'i don mi ston cing /
tshig zur chag rdo rje lta bu des smra ba po rang nyid rlag par byed pa'i dpe yin no / /
gsang tshig yig 'bru'i sgo nas nyams par gyur na /
log par sbyar ba yin pas de'i don mi ston cing tshig zur chag rdo rje lta bu des smra ba po rang nyid rlag par byed pa'i dpe ni /
lha ma yin de dag gis ha la yo he la ya zhes smras pa ni zil gyis non par gyur pa dang zhes bya ba yin te /
lha ma yin gyi g.yul sprad pa'i tshe na lha ma yin rnams kyis lha rnams bros par mthong nas dga' bar gyur pa dag gis he a ra yo he a ra ya zhes bya bas /
kye dgra bo dag kye dgra bo dag ces brjod par bya ba'i rigs pa las /
he la yo he la ya zhes bya bas kye'i dgra bo dag kye'i dgra bo dag ces brjod pas /
des na lha ma yin rnams kyis gsang tshig yig 'bru'i sgo nas nyams par brjod pas /
bsod nams zad pas lha rnams phyir log ste /
lha ma yin rnams zil gyis mnan cing pham par byas so zhes grags pa lta bu'o / /
rig byed las kyang tshig zur chag brjod na don med par 'gyur ba snang ste /
de ni me bsgrub pa tshig zur chag smras nas tshig ldan ma'i sgrub mchod sbyong sil can spyod par byed pa la sogs pa dang zhes bya ba yin te /
me sgrub pa zhes bya ba ni sgrub pa po gang gis kun sbyin pa'i 'os su gyur pa zhes bya ba'i me dang khyim bdag gis bya bar 'os pa zhes bya ba'i me dang /
mchod par 'os pa zhes bya ba'i me de gsum las gang yang rung ba bsgrubs shing skyes pa de ni me bsgrub pa zhes bya ste /
gang zag sgrub pa po'i khyad par yin no / /
'di skad bstan te /
gang zag me bsgrub pa des zla ba phyed phyed cing mchod sbyin zla ba nya mthong zhes bya ba byed pa na /
gal te rig byed kyi nang na gnas pa'i tshe tshig zur chag smras par gyur na des de'i sdig pa sbyang ba'i phyir lha mo tshig ldan mo'i sgrub mchod sbyang sel can zhes bya ba'i bzlas brjod bya dgos so zhes zer ba yin no / /
sogs pa zhes bya ba'i sgras ni de dag la sogs pa lung gzhan dag las kyang tshig zur chag gi sbyor bas don med par 'gyur ba mang po gzhan dag smos pa rnams dag kyang bsdu'o / /
gsang tshig gi sgra dang yig 'bru'i sgo nas nyams par ma gyur na legs par sbyar ba yin pas de'i don ston cing /
legs par sbyar ba'i tshig des smra ba po rang nyid mtho ris kyi 'jig rten du 'gro bar byed pa'i phan yon yang yod de /
de ni sgra gcig legs par sbyar na yang legs par byed pa rnams kyi 'jig rten du 'gro bar byed do zhes bya ba dang zhes bya bas bstan te /
gang gi phyir sgra legs par brjod pa ma gtogs par mtho ris 'thob pa'i rgyu gzhan med do zhes zer ba yin no / /
'di skad ces gzhan gyi tshig can dang /
bdag gi tshig can dang /
gnyi ga'i tshig can gyi skad kyi byings nges par gnas pa'i rang gi ngo bo rnams ni rjes su smra ba kho nar zad pas bdag gi tshig can nyid kyi brdar gdags su mi rung ngo zhes zer bas der 'dzud par byed pa dag de la mngon par zhen pa spang ba'i phyir ro zhes bya ba ni /
de dag na re gzhan gyi tshig can dang bdag gi tshig can dang gnyi ga'i tshig can gyi skad kyi byings dang byed pa po dang /
rnam par dbye ba dang rtags dang tshig dang nges par gnas pa'i rang gi ngo bo rnams ngo bo nyid kyis grub pa dag ni /
gang phyir bstan bcos byed pa dag gis kyang rjes su smra bar bya ba kho na tsam yin pa de'i phyir /
skad kyi byings gzhan dag skad kyi byings gzhan gyi rang gi ngo bor brjod na skad zur chag tu 'gyur la /
byed pa po dang rnam par dbye ba dang /
rtags dang tshig gzhan dag kyang byed pa la sogs pa gzhan gyi rang gi ngo bor brjod na skad zur chag tu 'gyur ro / /
pA Ni na'i mdo dag kyang rjes su smra ba'i mdo dag yin gyi byas pa'i mdo dag ni ma yin no / /
gal te skad kyi byings la sogs pa dag ngo bo nyid kyis grub pa ma yin zhing byar rung ba yin par gyur na ni /
des na kha cig 'dus pa dag gis skad zur chag gang dag yin pa de dag kyang skad bzang por brdar 'dogs par 'gyur zhing de dag kyang skad bzang po kho nar 'gyur bas /
de lta na sgra'i mtshan nyid kyi tha snyad kyang nges pa med pa kho nar 'gyur ba zhig na de lta ma yin pas de'i phyir gzhan gyi tshig can gyi skad kyi byings ni bdag gi tshig can nyid du brdar gdags su mi rung ngo zhes zer ba'i sgo de nas gzhan dag kyang lam gol ba der 'dzud par byed pa dag sgra de la mngon par zhen pa'i zug rngu spang ba'i phyir /
slob dpon gyi zhal snga nas kyis /
re zhig 'gro po mi 'gro ste / /
zhes bya ba'i sgra gzhan gyi tshig can de bdag gi tshig can du bstan par mdzad do // //
bam po nyi shu bzhi pa /
de dag la 'di skad ces brjod par bya ste zhes bya ba ni brda sprod pa pa gang dag sgra tsam gyi rjes su 'brang ba de dag gis brda sprod pa las byung ba skad kyi byings la sogs pa nges par gnas pa'i rang gi ngo bo gang dag brtags pa de dag gi ngo bo nyid dgag pa'i phyir de dag la 'di skad ces brjod par bya ste zhes bya ba'i tha tshig go / /
de'i phyir gzhan gyi tshig can gyi skad kyi byings dag ni /
gzhan gyi tshig can gyi ngo bo nyid dag ma yin te /
gnyi ga'i tshig can nyid ma yin pa dang skad kyi byings yin pa'i phyir bdag gi tshig can bzhin no zhes bya ba smras te /
'dir yang gzhan gyi tshig can gyi skad kyi byings dag ni zhes bya ba 'di ni chos can yin te 'tshed par byed do zhes bya ba dang /
klog par byed do zhes bya ba la sogs pa dag go / /
gzhan gyi tshig can gyi ngo bo nyid dag ma yin te zhes bya ba 'di ni bsgrub par bya ba chos yin no / /
gnyi ga'i tshig can nyid ma yin pa dang skad kyi byings yin pa'i phyir zhes bya ba 'di ni sgrub pa'i chos yin te /
gang gi phyir gzhan gyi tshig can gyi skad kyi byings dag la gnyi ga'i tshig can nyid ma yin pa yang yod la /
skad kyi byings kyang yod pa de'i phyir /
gzhan gyi tshig can gyi skad kyi byings dag ni gzhan gyi tshig can gyi ngo bo nyid dag ma yin par sgrub par byed do / /
bdag gi tshig can bzhin no zhes bya ba 'di ni dpe yin par sbyar te /
dper na bdag gi tshig can gyi skad kyi byings ni gnyi ga'i tshig can nyid ma yin pa dang skad kyi byings yin pa'i phyir /
gzhan gyi tshig can gyi ngo bo nyid dag ma yin pa de bzhin du /
gzhan gyi tshig can gyi skad kyi byings dag kyang gnyi ga'i tshig can nyid ma yin pa dang skad kyi byings yin pa'i phyir /
gzhan gyi tshig can gyi ngo bo nyid dag ma yin no / /
ci'i phyir sgrub pa'i chos de la gnyi ga'i tshig can nyid ma yin pa'i phyir zhes bya ba dang /
skad kyi byings yin pa'i phyir zhes bya ba gnyis smos she na /
gang gi phyir skad kyi byings yin pa'i phyir zhes bya ba 'ba' zhig smos par gyur na des na ci ste re zhig skad kyi byings yin pa'i phyir bdag gi tshig can dang gzhan gyi tshig gi ngo bo nyid ma yin par 'gyur ram /
'on te skad kyi byings yin pa'i phyir gnyi ga'i tshig can dag la gzhan gyi tshig can gyi ngo bo nyid yod par 'gyur zhes gtan tshigs ma nges pa'i skyon du 'gyur ro / /
ji ste gnyi ga'i tshig can nyid ma yin pa'i phyir zhes bya ba 'ba' zhig smos na yang /
des na gcig gi tshig can yang gnyi ga'i tshig can nyid ma yin la gnyi ga'i tshig med pa yang gnyi ga'i tshig can nyid ma yin pas /
de lta na ji ste re zhig gnyi ga'i tshig can nyid ma yin pa'i phyir /
bdag gi tshig can bzhin du gzhan gyi tshig can gyi ngo bo nyid ma yin par 'gyur ba'am 'on te gnyi ga'i tshig can nyid ma yin pa'i phyir /
gnyi ga'i tshig med pa bzhin du phyogs kyi chos nyid ma yin par 'gyur bas de'i phyir tshig gnyi ga smos so / /
bdag gi tshig can gyi skad kyi byings dag la yang de skad brjod par bya'o zhes bya ba ni de dag la yang sbyor ba snga ma bzhin du brjod par bya'o zhes bya ba'i tha tshig go / /
'di skad bstan te /
bdag gi tshig can gyi skad kyi byings dag ni bdag gi tshig can gyi ngo bo nyid dag ma yin te /
gnyi ga'i tshig can nyid yin pa dang skad kyi byings yin pa'i phyir /
gzhan gyi tshig can bzhin no zhes bya bar sbyar ro / /
de la yang bdag gi tshig can gyi skad kyi byings dag ni zhes bya ba ni chos can yin te 'phel lo zhes bya ba dang 'gran to zhes bya ba la sogs pa dag go / /
bdag gi tshig can gyi ngo bo nyid dag ma yin te zhes bya ba ni bsgrub par bya ba'i chos yin no / /
gnyi ga'i tshig can nyid ma yin pa dang skad kyi byings yin pa'i phyir zhes bya ba ni sgrub pa'i chos yin no / /
gzhan gyi tshig can bzhin no zhes bya ba ni dpe yin par sbyar te /
dper na gzhan gyi tshig can gyi skad kyi byings dag ni gnyi ga'i tshig can nyid ma yin pa dang skad kyi byings yin pa'i phyir /
bdag gi tshig can gyi ngo bo nyid dag ma yin no / /
de bzhin du gnyi ga'i tshig can gyi skad kyi byings dag kyang gnyi ga'i tshig can gyi ngo bo nyid dag ma yin te /
skad kyi byings yin pa'i phyir de las gzhan bzhin no zhes bya ba la /
'dir yang gnyi ga'i tshig can gyi skad kyi byings dag kyang zhes bya ba 'di ni chos can yin te /
byed ces bya ba dang byed do zhes bya ba la sogs pa dag go / /
gnyi ga'i tshig can gyi ngo bo nyid dag kyang ma yin te zhes bya ba 'di ni bsgrub par bya ba chos yin te /
skad kyi byings yin pa'i phyir zhes bya ba 'di ni sgrub pa'i chos yin /
de las gzhan pa bzhin no zhes bya ba 'di ni dpe yin par sbyar te /
dper na gnyi ga'i tshig can las gzhan pa bdag gi tshig can nam /
gzhan gyi tshig can ni skad kyi byings yin pa'i phyir gnyi ga'i tshig can gyi ngo bo nyid dag ma yin pa de bzhin du gnyi ga'i tshig can gyi ngo bo nyid dag kyang skad kyi byings yin pa'i phyir gnyi ga'i tshig can gyi ngo bo nyid dag ma yin no / /
de bzhin du byed pa po dag la yang sbyar bar bya ste /
rang dbang ni byed pa po'i zhes bya ba ni de'i ngo bo nyid ma yin te byed pa po yin pa'i phyir dper na las bzhin no / /
las la yang byed pa po'i 'dod pa mchog ni las so zhes bya bar ni de'i ngo bo nyid ma yin te /
byed pa po yin pa'i phyir dper na byed pa bzhin no / /
byed pa la yang sgrub pa mchog ni byed pa po'i zhes bya ba ni de'i ngo bo nyid ma yin te /
byed pa po yin pa'i phyir dper na yang dag par sbyin pa bzhin no / /
yang dag par sbyin pa la yang las kyis mngon par 'dod pa gang yin pa de ni yang dag par sbyin pa'o zhes bya ba ni de'i ngo bo nyid ma yin te /
byed pa po yin pa'i phyir dper na 'bral ba bzhin no / /
'bral ba la yang gnas pa las dgar ba de ni 'bral ba'o zhes bya ba ni de'i ngo bo nyid ma yin te /
byed pa po yin pa'i phyir dper na gzhi bzhin no / /
gzhi la yang kun 'dzin pa ni gzhi'o zhes bya ba ni de'i ngo bo nyid ma yin te byed pa po yin pa'i phyir /
dper na byed pa po bzhin no / /
de bzhin du rnam par dbye ba dag la yang sbyar bar bya ste /
rnam par dbye ba dang po shing zhes bya ba ni de'i ngo bo nyid ma yin te /
rnam par dbye ba yin pa'i phyir /
dper na rnam par dbye ba gnyis pa bzhin no / /
rnam par dbye ba gnyis pa la yang shing la zhes bya ba ni de'i ngo bo nyid ma yin te /
rnam par dbye ba yin pa'i phyir dper na rnam par dbye ba gsum pa bzhin no / /
rnam par dbye ba gsum pa la yang shing gis zhes bya ba ni de'i ngo bo nyid ma yin te /
rnam par dbye ba yin pa'i phyir /
dper na rnam par dbye ba bzhi pa bzhin no / /
rnam par dbye ba bzhi pa la yang shing gi phyir zhes bya ba ni de'i ngo bo nyid ma yin te rnam par dbye ba yin pa'i phyir /
dper na rnam par dbye ba lnga pa bzhin no / /
rnam par dbye ba lnga pa la yang shing las zhes bya ba ni de'i ngo bo nyid ma yin te /
rnam par dbye ba yin pa'i phyir /
dper na rnam par dbye ba drug pa bzhin no / /
rnam par dbye ba drug pa la yang shing gi zhes bya ba ni de'i ngo bo nyid ma yin te /
rnam par dbye ba yin pa'i phyir /
dper na rnam par dbye ba bdun pa bzhin no / /
rnam par dbye ba bdun pa la yang shing la zhes bya ba ni de'i ngo bo nyid ma yin te /
rnam par dbye ba yin pa'i phyir /
dper na rnam par dbye ba dang po bzhin no / /
de bzhin du rtags dag la yang sbyar bar bya ste /
pho'i rtags la yang pho zhes bya ba ni de'i ngo bo nyid ma yin te rtags yin pa'i phyir /
dper na mo'i rtags bzhin no / /
mo'i rtags la yang mo zhes bya ba ni de'i ngo bo nyid ma yin te de'i rtags yin pa'i phyir /
dper na ma ning gi rtags bzhin no / /
ma ning gi rtags la yang ma ning zhes bya ba ni de'i ngo bo nyid ma yin te /
rtags yin pa'i phyir /
dper na pho'am mo'i rtags bzhin no / /
de bzhin du tshig dag la sbyar bar bya ste /
gcig gi tshig la yang gcig gi tshig ces bya ba ni de'i ngo bo nyid ma yin te tshig yin pa'i phyir /
dper na gnyis kyi tshig bzhin no / /
gnyis kyi tshig la yang gnyis kyi tshig ces bya ba ni de'i ngo bo nyid ma yin te tshig yin pa'i phyir /
dper na mang po'i tshig bzhin no / /
mang po'i tshig la yang mang po'i tshig ces bya ba ni de'i ngo bo nyid ma yin te /
tshig yin pa'i phyir /
dper na gcig gam gnyis kyi tshig bzhin no / /
'dir gal te brda sprod pa pas sgra nges par smra ba dag na re /
'gro ba'i skad kyi byings ni gzhan gyi tshig can yin na /
'dir bstan bcos byed pas de bdag gi tshig can nyid du byas pas /
kun rdzob tu bstan bcos byed pa'i tshig zur chag gi nyes par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
nges par smra ba dag la ni khyad par can gyis sbyar ba'i sgra'i rjes su smra ba'i phyir dang /
sbyor ba rnam par dbye ba la sogs pa'i rim gyis 'gro ba dag bdag gi tshig can nyid du grub pas kun rdzob tu gnod pa med do zhes brjod par bya'o zhes bya ba smras te /
nges par smra ba dag la zhes bya ba ni brda sprod pa pa sgra nges par smra ba dag ste /
de dag la 'di skad ces brjod par bya'o zhes bya bar sbyar ro / /
khyad par can gyis sbyar ba'i sgra'i rjes su smra ba'i phyir zhes bya ba ni 'di ltar brda sprod pa pa dag la yang de'i tshe mtshan nyid yod de /
drang srong rgyas pa la sogs pa khyad par can yid ches pa dag gis sgra ma [(]lags [,]legs [)]pa dag sbyar ba dper na /
gzhu 'dzin phag na 'dug pa ni / /
gcig gis brgya dag srung du 'jug /
brgya yis khri po dag dang ni / /
stong gis 'bum dag srung du 'jug /
ces bya ba ni srung bar byed ces brjod pa'i rigs pa las /
srung du 'jug ces brjod pa dang /
de bzhin du /
'jigs byed sdes ni bred 'khams shing / /
sa bu'i mda' yis skrag 'gyur ba'i / /
dmag kun 'dar bar byed pa ni / /
dregs pas myos pa'i mo rnams bzhin / /
zhes bya ba yang mo bzhin zhes brjod pa'i rigs pa las mo rnams bzhin zhes brjod pa dang /
de lta bu la sogs pa gzhan dag yod pa yang des na gus pas ji ltar grags pa de bzhin du brjod par bya ste /
de ltar de dag gi tshig de ci nas kyang sgra bzang por 'gyur ba de ltar rnam par bshad par bya'o zhes zer ba'i phyir /
'dir yang slob dpon gyi zhal snga nas khyad par rnyed pa yid ches pas gsungs pa'i tshig la skyon med par sgrub tu rung bar blta bar bya'o / /
sbyor ba rnam par dbye ba la sogs pa'i rim gyis zhes bya ba ni mdo'i tshig le'ur byas pa'i phyed gong ma dang phyed 'og ma ltag 'og bsnor bas rnam par dbye ba la sogs pa'i rim gyis sgra ma legs pa dag kyang legs par sbyar du rung ba ste /
gal te mdo'i phyed gong ma'am phyed 'og ma gnyis las gang yang rung ba brjod na des sgra nges par gyur par lta na /
de de bzhin du mi klag par ltag 'og bsnor te bklag par bya ba dang /
rtsa ba gang dang gang lhan cig sbyar te bklags na des sgra ngan par gyur par lta na de de dang lhan cig sbyar te mi klag par rtsa ba gang dang gang lhan cig sbyar te bklags na sgra legs par 'byor par gyur pa de dang der lhan cig sbyar te bklag par bya ba la sogs pa'i rim gyis so / /
'di ni sbyor ba rnam par dbye ba 'di ltar bya ste /
'gro po mi 'gro ste zhes bya ba 'di la 'gro zhes bya ba'i skad kyi byings kyi don ni khong du chud pa'i don la yang snyegs pas kho bo la 'gro ba po med pa de ltar khyod kyis khong du chud par gyis shig ces bya bar sbyar ro / /
des na 'gro ba bdag gi tshig can nyid du 'grub pas kun rdzob tu gnod pa med do zhes brjod par bya'o zhes bya bas ni 'di skad bstan te /
rim pa des na bstan bcos dag ni 'jig rten las grags pa'i sgra ngan pa gang yin pa de dang bral bar grub pas /
kun rdzob tu 'gro ba bdag gi tshig can nyid du brjod kyang don gzhan du drang du rung bas gnod pa med do / /
'gro po mi 'gro ste zhes bya ba 'di la 'gro ba po ni bya ba dang ldan pa'i phyir de'i chos ni bya ba dang ldan pa nyid yin no zhes bya ba la sogs pa ni 'gro po mi 'gro ste zhes bya ba'i skabs kyi don nyid ston te /
gang gi phyir 'gro ba po ni 'gro ba'i bya ba dang ldan pa de'i phyir 'gro ba po mi 'gro ba de'i sgrub pa'i chos ni bya ba dang ldan pa nyid yin no / /
dpe ni bsgrub par bya ba dang sgrub pa'i chos kyi dbang gis te /
de las gzhan pa bzhin no zhes bya bas ni chos mthun pa'i dpe ston te /
de la dpe ni zhes bya ba ni 'gro ba po mi 'gro ba'i dpe'o / /
de ni bsgrub par bya ba dang sgrub pa'i chos kyi dbang gis bstan dgos te /
ji skad du dpe gang la bsgrub par bya ba dang gtan tshigs kyi rjes su 'gro bas khyab par byed pa yod pa de ni chos mthun pa'i dpe yin no zhes bshad pa'i phyir ro / /
de la bsgrub par bya ba chos zhes bya ba ni bsgrub par bya ba nyid chos yin pas bsgrub par bya ba chos te /
de yang gang zhe na /
skabs 'dir ni mi 'gro ste zhes bya ba yin par sbyar ro / /
sgrub pa'i chos zhes bya ba ni mi 'gro ste zhes bya ba sgrub pa'i chos gtan tshigs te /
de yang gang zhe na /
skabs 'dir ni bya ba dang ldan pa nyid ces bya ba yin par sbyar ro / /
de gnyis kyi dbang gis te zhes bya ba ni chos can 'gro ba po gang la bsgrub par bya ba chos mi 'gro ste zhes bya ba yod pa'i dbang dang /
sgrub pa'i chos bya ba dang ldan pa nyid yod pa'i dbang gis chos can de'i dpe'i bya ba dang ldan pa gzhan bstan dgos te zhes bya ba'i tha tshig go / /
de lta bu'i chos can dper bstan du rung ba de yang gang zhe na /
de'i phyir de las gzhan pa bzhin no zhes bya ba smras te /
'gro ba po de las gzhan pa sdod pa po yin no / /
sdod pa po de la yang gnyi ga la grags pa'i bsgrub par bya ba chos mi 'gro ste zhes bya ba dang /
sgrub pa'i chos bya ba dang ldan pa nyid ces bya ba yod pas de'i phyir dpe ni bsgrub par bya ba dang sgrub pa'i chos kyi dbang gis te /
gnyi ga la grags pa'i chos dang ldan pa'i chos can 'gro ba po de las gzhan sdod pa po yin par sbyar ro / /
'dir sbyor ba'i tshig ni zhes bya ba ni 'gro ba po mi 'gro ste zhes sgrub pa'i skabs 'dir rjes su dpag pa gtan tshigs dang dpe dang ldan pas sbyor ba'i tshig tu 'gyur ba ni /
'og nas chos can dang bsgrub par bya ba chos dang sgrub pa'i chos dang dpe nye bar sbyar ba rnams yin no zhes bya bar sbyar ro / /
don dam par 'gro ba po mi 'gro ste bya ba dang ldan pa'i phyir sdod pa po bzhin te zhes bya ba la /
'dir yang 'gro ba po zhes bya ba 'di ni chos can yin la /
mi 'gro ste zhes bya ba 'di ni bsgrub par bya ba chos yin /
bya ba dang ldan pa'i phyir zhes bya ba 'di ni sgrub pa'i chos yin /
sdod pa po bzhin te zhes bya ba 'di ni dpe yin par sbyar te /
dper na sdod pa po ni bya ba dang ldan pa'i phyir mi 'gro ba de bzhin du 'gro ba po yang bya ba dang ldan pa'i phyir mi 'gro'o / /
de ltar re zhig 'gro ba po mi 'gro'o zhes bya ba ni de ltar re zhig brtag pa snga ma bsgrubs pa yin no / /
da ni brtag pa phyi ma shos bsgrub pa'i phyir gzhan dag na re /
'gro ba po ma yin pa 'gro bas kho bo cag la sgrub pa des mi gnod do zhes zer ro zhes phyogs snga ma nye bar gzhag pa smras te /
'dir 'gro ba smra ba gzhan dag na re /
gang gi phyogs la 'gro ba po bya ba dang ldan pa de'i phyogs la bya ba dang ldan pa nyid ces bya ba'i gtan tshigs des 'gro ba po mi 'gro bar bkag tu zin kyang kho bo cag gi phyogs la 'gro ba'i bya ba med pas 'gro ba po ma yin pa 'gro bas khyed kyi sgrub pa des mi gnod do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'gro ba po min 'gro ba min / /
zhes bya ba la sogs pa smras te /
'gro ba po ma yin pa'i phyogs 'di la yang 'gro ba med par 'gog par byed do / /
de'i phyir gang gi tshe tha snyad du 'gro ba dang ldan par grags pa'i 'gro ba po yang 'gro bar mi 'thad pa de'i tshe 'gro ba po ma yin pa 'gro bas stong pa ni mi 'gro ba kho na yin te /
'gro ba dang bral ba'i phyir ro zhes bya bar dgongs so zhes bya ba smras te /
sngar re zhig 'gro po mi 'gro ste zhes bshad pas kun rdzob kyi tha snyad du 'gro ba dang ldan par grags pa'i 'gro ba po yang sdod pa po bzhin du 'gro bar mi 'thad pa de'i tshe /
'di 'gro ba po ma yin pa 'gro ba'i bya bas stong pa don dam par 'gro ba gal 'gyur te mi 'gyur ro zhes bya bar slob dpon gyis dgongs so / /
'di la dgag pa mi mthun pa yang yod de de bstan pa'i phyir /
gal te 'gro ba po ma yin na ni ji ltar 'gro /
'on te 'gro na ni 'gro ba po ma yin pa zhes byar mi rung ngo zhes bya ba smras so / /
yang na /
'gro ba po min 'gro ba min / /
zhes bya ba ni chos mthun pa'i dpe nye bar gzhag pa yin no zhes bya ba ni /
'gro ba po min 'gro ba min / /
zhes yang bzlas pa 'di ni 'gro ba po ma yin pa mi 'gro bar sgrub pa'i phyogs kyi chos sngar dam bcas pa de'i chos mthun pa'i dpe nye bar gzhag pa yin par sbyar ro / /
gal te de chos mthun pa'i dpe nye bar gzhag pa yin na ni 'o na dam bcas pa'i phyogs nye bar gzhag pa gang yin zhe na /
de'i phyir 'di la 'gro ba dang mi ldan pa nyid kyi 'gro ba po ma yin pa ni bsgrub par bya ba yin par shes par bya ste /
'gro ba po min 'gro ba min / /
zhes bya ba'i dbang du byas pa'i phyir ro zhes bya ba smras te /
sngar /
'gro ba po min 'gro ba min / /
zhes bshad pa ni dam bcas pa'i phyogs nye bar gzhag pa yin la /
'dir /
'gro ba po min 'gro ba min / /
zhes kyang bzlas te /
bshad pa 'di ni sngar dam bcas pa'i phyogs nye bar gzhag pa de'i chos mthun pa'i dpe nye bar gzhag pa yin par sbyar te /
'di la 'gro ba dang mi ldan pa nyid kyi 'gro ba po ma yin pa ni bsgrub par bya ba yin par shes par bya ste /
sngar /
'gro ba po min 'gro ba min / /
zhes dam bcas pa de'i dbang du byas pa'i phyir ro / /
'gro ba po ma yin pa mi 'gro bar sgrub pa'i phyogs 'di la sgrub pa'i chos gang zhe na /
de'i phyir 'gro ba po ma yin pa'i chos ni 'gro ba dang bral ba nyid yin pas sgrub pa'i chos mngon no zhes bya ba smras te /
'dir 'gro ba po ma yin par mi 'gro bar sgrub pa'i chos ni 'gro ba dang bral ba nyid yin pas 'gro ba po ma yin pa yang mi 'gro bar sgrub pa'i chos mngon no / /
'dir dpe yang bsgrub par bya ba dang sgrub pa'i chos kyi dbang gis te /
gnyi ga la grags pa'i chos dang ldan pa'i chos can de las gzhan pa yin no / /
de'i phyir sbyor ba'i tshig ni don dam par 'gro ba po ma yin pa yang mi 'gro ste /
'gro ba dang bral ba'i phyir /
de las gzhan pa bzhin no zhes bya ba la 'dir yang 'gro ba po ma yin pa yang zhes bya ba 'di ni chos can yin te /
grangs can la sogs pas brtags pa'i 'gro ba po ma yin pa lhas byin 'gro ba dang bral ba gang yin pa'o / /
yang zhes bya ba'i sgra ni grangs can la sogs pas brtags pa'i 'gro ba po ma yin pa lhas byin 'gro ba dang bral ba'i phyir mi 'gro ba 'ba' zhig tu yang ma zad kyi /
lhas byin las gzhan dag ri la sogs pa 'gro ba po ma yin pa gzhan 'gro ba dang bral ba'i phyir mi 'gro ba dag kyang bsdu ba'i phyir ro / /
mi 'gro ste zhes bya ba 'di ni bsgrub par bya ba chos yin no / /
'gro ba dang bral ba'i phyir zhes bya ba 'di ni sgrub pa'i chos yin no / /
de las gzhan pa bzhin no zhes bya ba 'di ni dpe yin par sbyar te /
dper na lhas byin 'gro ba po ma yin pa de las gzhan pa ri la sogs pa 'gro ba po ma yin pa ni 'gro ba dang bral ba'i phyir mi 'gro ba de bzhin du /
lhas byin 'gro ba po ma yin pa yang 'gro ba dang bral ba'i phyir mi 'gro ste /
des na /
'gro ba po min 'gro ba min / /
zhes bya ba sngar smos pa lhas byin la nye bar gzhag pa ni dam bcas pa'i phyogs kyi chos yin la /
'gro ba po min 'gro ba min / /
zhes bya ba phyis bzlas pa ri la sogs pa la nye bar gzhag pa ni dam bcas pa'i phyogs nye bar gzhag pa de'i chos mthun pa'i dpe nye bar gzhag pa yin par sbyar ro / /
gzegs zan pa'i phyogs dag dang rang gi sde pa dag la yang de bzhin du brjod par bya'o zhes bya ba ni gzegs zan pa dag dang /
rang gi sde pa dag ni dngos po rnams ma byung ba las 'byung bar 'dod pas de dag na re /
sngon 'gro ba'i bya ba ma skyes pa'i dus na 'gro ba po ma yin pa mi 'gro ba de phyis 'gro ba'i bya ba skyes pa'i dus na 'gro ba po yin pas 'gro'o zhes zer ba de dag la yang sbyor ba'i tshig de bzhin du brjod par bya ste /
sngar 'gro ba po ma yin pa ni phyis kyang mi 'gro ste 'gro ba dang bral ba'i phyir de las gzhan pa bzhin no zhes ci rigs par sbyar ro / /
grangs can dag grub pa la sgrub pa'i skyon nye bar 'dogs pa dag la brgal zhing brtag par bya ste zhes bya ba ni dbu ma pas /
'gro ba po min 'gro ba min / /
zhes bshad pa de la grangs can dag na re /
de ni grub pa la sgrub pa'i skyon chags pa yin no zhes zer ba dag la /
dbu ma pas brgal zhing brtag par bya ba bstan to / /
grangs can dag dbu ma pa la ji ltar grub pa la sgrub pa'i skyon nye bar 'dogs par byed ce na /
dbu ma pas /
'gro ba po min 'gro ba min / /
zhes bshad pa gang yin pa de ni grub pa la sgrub pa yin te /
kho bo cag grangs can dag kyang 'gro ba po ma yin pa mi 'gro bar 'dod pa'i phyir ro zhes zer ro / /
de dag la dbu ma pas ji skad du brgal zhing brtag par bya zhe na /
de'i phyir 'gro ba po ma yin pa de gang yin zhes bya ba smras te /
dbu ma pas grangs can dag la khyed 'gro ba po ma yin pa mi 'gro'o zhes zer ba'i 'gro ba po ma yin pa de gang yin zhes dri bar bya'o / /
de skad ces dris pa na grangs can dag 'di skad ces gal te 'gro ba mi gsal ba'o zhe na ni zhes bya ba ni de skad ces dris pa na /
gal te grangs can dag 'di skad ces 'gro ba po ma yin pa zhes bya ba de ni 'gro ba'i bya ba mi gsal ba yin pas de mi 'gro ba de ni nged kyi gzhung la yang grub pas /
dbu ma pas de mi 'gro bar sgrub pa ni grub pa la sgrub pa'i skyon chags pa yin no / /
nged grangs can dag ni 'gro ba po gang la 'gro ba'i bya ba snga na mi gsal ba phyis gsal bar gyur pa na 'gro bar 'dod do zhes zer na'o / /
de skad ces zer na de dag la dbu ma pas 'di skad ces brgal zhing brtag par bya ste /
rjes su dpag pa'i gnod pa ji skad bshad pa nyid brjod par bya'o zhes bya ba smras te /
gsal ba dgag pa'i rjes su dpag pa'i gnod pa ji skad bshad pa nyid brjod pas de dgag par bya'o / /
de yang gang zhe na /
'gro ba mi gsal ba ni gsal bar mi byed de dper na mi gsal ba'i phyir /
dper na nam mkha'i me tog bzhin no zhes gsal ba dgag pa sngar ji skad bshad pa nyid brjod par bya'o / /
gal te 'gro ba po'i sngon rol gyi gnas skabs so zhe na ni zhes bya ba'i grangs can dag rjes su dpag pa'i gnod pa ji skad bshad pa de mi 'dod pas gal te 'di skad ces 'gro ba po ma yin pa zhes bya ba de ni 'gro ba po'i sngon rol gyi gnas skabs yin pas de mi 'gro ba ni nged kyi gzhung la yang grub pas /
dbu ma pas de mi 'gro bar sgrub pa ni grub pa la sgrub pa'i skyon chags pa yin no / /
nged grangs can pa dag ni 'gro ba po'i sngon rol gyi gnas skabs na 'gro ba po ma yin pa phyis 'gro ba po yin par gyur pa ni 'gro bar 'dod do zhes zer na'o / /
de skad ces zer na de dag la dbu ma pas 'di skad ces brgal zhing brtag par bya ste /
rang gi rjes su dpag pa la gnod do zhes bya ba smras te /
grangs can dag gis 'gro ba po'i sngon rol gyi gnas skabs na 'gro ba po ma yin pa phyis 'gro ba po yin par gyur na /
'gro bar 'dod do zhes smras pa de ni rang gi rjes su dpag pa la gnod pa'i skyon chags pa yin pas mi rung ngo / /
ji ltar rang gi rjes su dpag pa la gnod pa'i skyon chags pa yin zhe na /
de'i phyir 'gro ba po'i sngon rol gyi gnas skabs na sdod pa po la sogs pa'i gzugs 'chang ba rnams kyang 'gro ba po ma yin pa'i phyir ro zhes bya ba smras te /
'gro ba po'i sngon rol gyi gnas skabs kyi 'gro ba po ma yin pa sdod pa po dang 'dug pa po dang nyal ba po la sogs pa'i gzugs 'chang ba rnams kyang 'gro ba po ma yin pa'i phyir /
gal te 'gro ba po'i sngon rol gyi gnas skabs na 'gro ba po ma yin pa'i phyis 'gro ba po yin par gyur pa na 'gro bar 'dod do zhes zer na /
de ltar na 'gro ba po'i sngon rol gyi gnas skabs na 'gro ba po ma yin pa sdod pa po dang 'dug pa po dang nyal ba po la sogs pa'i gzugs 'chang ba rnams dang phyis 'gro ba po yin zhing 'gro bar 'gyur ba'i skyon du 'gyur bas des na khyed rang gi rjes su dpag pa la gnod pa'i skyon chags pa yin pas mi rung ngo / /
gal te 'gro ba po med pa'o zhe na ni zhes bya ba ni grangs can dag rang gi rjes su dpag pa la gnod pa de mi 'dod pas /
gal te 'di skad ces 'gro ba po ma yin pa zhes bya ba de ni 'gro ba po med pa yin pas de mi 'gro ba ni nged kyi gzhung la yang grub pas zhes bya ba de ni dbu ma pas de mi 'gro bar sgrub pa ni grub pa la sgrub pa'i skyon chags pa yin no / /
nged grangs can pa dag ni 'gro ba po med pa ma yin zhing 'gro bar 'dod do zhes zer na'o / /
de skad ces zer na de dag la dbu ma pas 'di skad ces brgal zhing brtag par bya ste /
phyogs snga ma la gnod de zhes bya ba smras te /
grangs can dag gis 'gro ba po ma yin pa ni 'gro ba po med pa'o zhes smras pa de ni rang gi phyogs snga ma la gnod pa'i skyon chags pa yin pas mi rung ngo / /
ji ltar rang gi phyogs snga ma la gnod pa'i skyon chags pa yin zhe na /
de'i phyir 'gro ba po ma yin pa'i sgras 'gro ba po med par khas ma blangs pa'i phyir ro zhes bya ba smras te /
grangs can dag gi 'gro ba po ma yin pa zhes bya ba'i sgras 'gro ba po gtan med par khas ma blangs te /
'gro ba'i bya ba ma skyes pa'i sngon rol na yang 'gro ba po rdul gyi rang bzhin dang rtag tu ldan pas 'gro ba po rtag tu yod par khas blangs la /
da ni 'gro ba po ma yin pa zhes bya ba de 'gro ba po med pa'o zhes zer na de nyid rang gi phyogs snga ma la gnod pa'i skyon chags pa yin pas de mi rung ngo / /
gzhan dag na re /
rnam grangs las 'gro ba po dang 'gro ba po ma yin pa'i 'gro ba khas blangs pas ji skad bshad pa'i skyon ldog go zhes zer ro zhes bya ba la 'os pa pa dag na re /
kho bo cag gi srog gi rnam grangs las ni 'gro ba po'i 'gro ba khas blangs la lus kyi rnam grangs las ni 'gro ba po ma yin pa'i 'gro ba khas blangs pas de'i phyir khyed dbu ma pas /
re zhig 'gro po mi 'gro ste / /
'gro ba po min 'gro ba min / /
zhes ji skad bshad pa'i skyon de dag kho bo cag gi phyogs la ldog go zhes zer ba yin no / /
'di skad bstan te 'os pa pa dag na re /
gang gi phyir kho bo cag srog gi bdag nyid g.yo ba dang 'gro ba can gyi rnam grangs de 'gro ba po nyid du khas len pa de'i phyir /
khyed dbu ma pas 'gro ba po ma yin pa mi 'gro'o zhes ji skad bshad pa'i skyon de kho bo cag gi phyogs la med la /
gang gi phyir kho bo cag lus kyi bdag nyid g.yo ba dang 'gro ba med pa'i rnam grangs des 'gro ba po ma yin pa nyid du khas len pa de'i phyir khyed dbu ma pas 'gro ba po mi 'gro'o zhes ji skad bshad pa'i skyon de kho bo cag gi phyogs la med do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
slob dpon gyis 'gro ba po dang 'gro ba po ma yin pa 'chol ba'i rang bzhin gzhan ni 'gro ba'i bya ba dang mi ldan zhing med pa nyid kyis bshad pa /
'gro po 'gro po min las gzhan / /
gsum pa gang zhig 'gro bar 'gyur / /
zhes bya ba smras te /
slob dpon gyis de lta bu med pa nyid kyis tshig le'ur byas pa'i phyed 'og ma 'di bshad do zhes bya bar sbyar ro / /
'gro ba po dang 'gro ba po ma yin pa 'chol ba'i rang bzhin zhes bya ba ni gang la 'gro ba po nyid dang 'gro ba po ma yin pa nyid 'chol zhing 'dres par gyur pa'i rang bzhin yod pa de ni 'gro ba po dang 'gro ba po ma yin pa 'chol ba'i rang bzhin zhes bya'o / /
yang na 'gro ba po nyid dang 'gro ba po ma yin pa nyid las 'chol zhing tha dad par gyur pa'i rang bzhin yod pa de ni 'gro ba po dang 'gro ba po ma yin pa 'chol ba'i rang bzhin zhes bya'o / /
gzhan ni 'gro ba'i bya ba dang mi ldan zhing zhes bya ba ni 'gro ba po dang 'gro ba po ma yin pa 'chol ba'i rang bzhin gzhan de lta bu ni 'gro ba'i bya ba dang mi ldan pa nyid yin pas /
gzhan ni 'gro ba'i bya ba dang mi ldan zhing zhes bshad do / /
med pa nyid kyis zhes bya ba ni de lta bu de yod pa yang ma yin pa nyid kyis so / /
bshad pa zhes bya ba ni slob dpon gyis 'gro ba po dang 'gro ba po ma yin pa 'chol ba'i rang bzhin gzhan de lta bu na 'gro ba'i bya ba dang mi ldan zhing gtan med pa nyid kyis tshig le'ur byas pa'i phyed 'og ma 'dis bshad pa yin no zhes sbyar ro / /
'gro po 'gro po min las gzhan / /
gsum pa gang zhig 'gro bar 'gyur / /
zhes bya ba ni 'gro ba po dang 'gro ba po ma yin pa las gzhan pa de gnyi ga 'chol zhing 'dres par gyur pa'i rang bzhin gsum pa gzhan ni 'ga' yang med pas de lta bu gang zhig 'gro bar 'gyur te mi 'gyur ro / /
yang na 'gro ba po dang 'gro ba po ma yin pa las gzhan pa de gnyi ga las 'chol zhing tha dad par gyur pa'i rang bzhin gsum pa gzhan ni 'ga' yang med pas de lta bu gang zhig 'gro bar 'gyur te mi 'gyur ro zhes bya ba'i tha tshig go / /
don de nyid bstan pa'i phyir /
de lta bu de ni med pa kho na yin no zhes bya bar dgongs te zhes bya ba smras te /
gnyi ga 'chol zhing 'dres par gyur pa'i rang bzhin dang gnyi ga las 'chol zhing tha dad par gyur pa'i rang bzhin gsum pa gzhan de lta bu de ni med pa kho na yin no zhes bya bar mdo mdzad pas dgongs so / /
ci'i phyir de ltar dgongs she na /
de'i phyir 'gro ba po yin par yang 'gyur la /
'gro ba po ma yin par yang 'gyur ba de ni bstan par dka' ba'i phyir ro zhes bya ba smras te /
'os pa pa dag gi rnam grangs kyi tshul tham lag de ni bsgrub par dka' ba'i phyir ro / /
de bsgrub par dka' bas 'os pa bdag gis rnam pa gnyis su smra ba dag gi tshul yongs su gzung bar bya dgos par bstan pa'i phyir /
'di la rnam grangs kyi tshul gyi tham lag dag gis dgag pa mi mthun pa'i skyon du 'gyur bas gdon mi za bar 'ga' zhig la ltos nas 'gro ba por 'gyur la /
'ga' zhig la ltos nas 'gro ba po ma yin par 'gyur ro zhes rnam pa gnyis su smra ba yongs su gzung bar bya ba yin no zhes bya ba smras so / /
de ltar rnam pa gnyis su smra ba yongs su bzung na de'i tshe des cir 'gyur zhe na /
de'i phyir de'i tshe yang 'gro ba po dang 'gro ba po ma yin pa'i phyogs su bstan pa'i rjes su dpag pa'i gnod par 'gyur bas 'dod pa'i don mi 'grub po zhes bya ba smras so / /
'di skad bstan te srog gi rnam grangs kyi gnas skabs kyi 'gro ba po mi 'gro ste bya ba dang ldan pa'i phyir sdod pa po bzhin no / /
lus kyi rnam grangs kyi gnas skabs kyi 'gro ba po ma yin pa yang mi 'gro ste /
'gro ba dang bral ba'i phyir de las gzhan pa bzhin no / /
des na 'os pa pa dag gis 'dod pa'i don rnam grangs las 'gro ba po dang 'gro ba po ma yin pa'i 'gro ba khas blangs pas /
ji skad bshad pa'i skyon ldog go zhes zer ba de ni mi 'grub po / /
ci ste bya ba dang ldan pa nyid ces bya ba ni mthun pa'i phyogs la khyab pa ma yin pa'i phyir gtan tshigs kyi don ma grub pa nyid do zhe na zhes bya ba ni dbu ma pas 'gro ba smra ba dag gi dogs pa bsu ba'i tshig yin te /
ci ste 'gro ba smra ba 'di skad ces dbu ma pas sngar /
re zhig 'gro po mi 'gro ste / /
zhes bya ba de sgrub pa'i skabs su don dam par 'gro ba po mi 'gro ste bya ba dang ldan pa'i phyir sdod pa po bzhin te zhes sbyor ba'i tshig smras pa de'i gtan tshigs bya ba dang ldan pa nyid ces bya ba ni mthun pa'i phyogs la khyab pa ma yin pa'i phyir gtan tshigs kyi don ma grub pa nyid de /
'di ltar gtan tshigs ni mthun pa'i phyogs thams cad la khyab na gtan tshigs kyi don grub pa yin pas /
khyed dbu ma pas /
re zhig 'gro po mi 'gro ste / /
zhes bya ba sgrub pa'i mthun pa'i phyogs ni sdod pa po dang mo gsham gyi bu la sogs pa mi 'gro ba dag yin na /
khyed kyi gtan tshigs bya ba dang ldan pa nyid ces bya ba de mthun pa'i phyogs sdod pa po la yod du zin kyang /
mo gsham gyi bu la sogs pa dag la med pas mthun pa'i phyogs la khyab pa ma yin pa'i phyir gtan tshigs kyi don ma grub pa nyid do zhes zer na'o / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
'gro ba smra ba dag na re /
bya ba dang ldan pa nyid ces bya ba ni mthun pa'i phyogs la khyab pa ma yin pa'i phyir /
gtan tshigs kyi don ma grub pa nyid do zhes zer ba de ni bzang po ma yin no / /
ci'i phyir bzang po ma yin zhe na /
de'i phyir bya ba dang ldan pa nyid ni mi 'gro ba kho na'o zhes nges par gzung ba'i phyir te zhes bya ba smras te /
gal te blun po 'ga' zhig gis gang dang gang 'gro ba med pa de dang de thams cad bya ba dang ldan pa nyid do zhes nges par gzung ba byas na ni de'i tshe 'gro ba po bya ba dang ldan pa nyid mi 'gro ste zhes sgrub pa'i mthun pa'i phyogs sdod pa po dang mo gsham gyi bu la sogs pa mi 'gro ba thams cad la bya ba dang ldan pa nyid ces bya bas khyab par bya dgos pa las sdod pa po la bya ba dang ldan pa nyid yod kyang mo gsham gyi bu la sogs pa la bya ba dang ldan pa nyid med pas mthun pa'i phyogs thams cad la ma khyab pa'i phyir gtan tshigs kyi don ma grub pa nyid du yang 'gyur ba zhig na /
kho bos ni gang dang gang bya ba dang ldan pa nyid yin pa de dang de thams cad mi 'gro ba kho na'o zhes nges par gzung ba bya bas /
des na 'gro ba po bya ba dang ldan pa nyid mi 'gro bar sgrub pa'i mthun pa'i phyogs sdod pa po yang bya ba dang ldan pa nyid yin pas de yang mi 'gro'o zhes bsgrubs pa'i tshe mthun pa'i phyogs mo gsham gyi bu la sogs pa bya ba dang ldan pa nyid kyis khyab pa ma yin du zin kyang /
bya ba dang ldan pa nyid ces bya ba phyogs kyi chos de gtan tshigs nyid du rung ba'i phyir klan ka de ni bzang po ma yin no / /
don de nyid dpes bstan pa'i phyir dper na brtsal ma thag tu 'byung ba nyid ni mi rtag pa kho na zhes nges par gzung bas khyab pa ma yin yang phyogs kyi chos gtan tshigs nyid du 'dod pa'i phyir ro zhes bya ba smras te /
dper na gal te blun po 'ga' zhig gis gang dang gang mi rtag pa de dang de thams cad brtsal ma thag tu 'byung ba nyid do zhes nges par gzung ba byas na ni /
de'i tshe sgra brtsal ma thag tu 'byung ba nyid mi rtag par sgrub pa'i mthun pa'i phyogs bum pa dang glog dang nags kyi me tog la sogs pa mi rtag pa thams cad la brtsal ma thag tu 'byung ba nyid ces bya bas khyab par bya dgos pa la bum pa la brtsal ma thag tu 'byung ba nyid yod kyang /
glog dang nags kyi me tog la sogs pa la brtsal ma thag tu 'byung ba nyid med pas mthun pa'i phyogs thams cad la ma khyab pa'i phyir /
gtan tshigs kyi don ma grub pa nyid du'ang 'gyur ba zhig na /
rtog ge pa mkhas pas ni gang dang gang brtsal ma thag tu 'byung ba nyid yin pa de dang de thams cad ni mi rtag pa kho na'o zhes nges par gzung ba bya bas /
des na sgra brtsal ma thag tu 'byung ba nyid mi rtag par sgrub pa'i mthun pa'i phyogs bum pa yang brtsal ma thag tu 'byung ba nyid yin pas de yang mi rtag go zhes sgrub pa'i tshe /
mthun pa'i phyogs nam mkha' dang nags kyi me tog la sogs pa la brtsal ma thag tu 'byung ba nyid kyis khyab pa ma yin du zin kyang brtsal ma thag tu 'byung ba nyid ces bya ba phyogs kyi chos de gtan tshigs nyid du 'dod pa dang 'dra bas kho bo'i gtan tshigs bya ba dang ldan pa nyid kyang de dang 'dra bas khyed kyi klan ka de bzang po ma yin no / /
mjug bsdu ba dang tshad ma'i 'bras bu bstan pa'i phyir /
bya ba dang ldan pa nyid la yang 'gro ba dgag pa'i phyir /
gtan tshigs kyi don ma grub pa nyid ma yin no zhes bya ba smras te /
dper na brtsal ma thag tu 'byung ba nyid ni mi rtag pa kho na'o zhes nges par gzung bas khyab pa ma yin yang phyogs kyi chos gtan tshigs nyid du 'dod pa dang 'dra bar 'dir yang bya ba dang ldan pa nyid mi 'gro ba kho na'o zhes nges par gzung bas khyab pa ma yin yang phyogs kyi chos gtan tshigs nyid du rung ba'i phyir /
kho bo'i gtan tshigs kyi don bya ba dang ldan pa nyid ces bya ba de ma grub pa nyid ma yin no / /
'dis 'gro ba dang bral ba nyid gtan tshigs yin par yang lan btab pa yin no zhes bya ba ni dbu ma pas 'gro ba smra ba dag la go bar bya ba'i tshig yin te /
ci ste 'gro ba smra ba dag 'di skad ces dbu ma pas sngar /
'gro ba po min 'gro ba min / /
zhes bya ba de sgrub pa'i skabs su don dam par 'gro ba po ma yin pa yang mi 'gro ste /
'gro ba dang bral ba'i phyir de las gzhan pa bzhin no zhes sbyor ba'i tshig smras pa de'i gtan tshigs 'gro ba dang bral ba nyid ces bya ba ni mthun pa'i phyogs la khyab pa ma yin pa'i phyir gtan tshigs kyi don ma grub pa nyid de /
'di ltar gtan tshigs ni mthun pa'i phyogs thams cad la khyab na gtan tshigs kyi don grub pa yin pas /
khyed dbu ma pas /
'gro ba po min 'gro ba min / /
zhes sgrub pa'i mthun pa'i phyogs ni ri dang mo gsham gyi bu la sogs pa mi 'gro ba dag yin na /
khyed kyi gtan tshigs 'gro ba dang bral ba nyid ces bya ba de mthun pa'i phyogs ri la yod du zin kyang /
mo gsham gyi bu la sogs pa dag la med pas mthun pa'i phyogs la khyab pa ma yin pa'i phyir gtan tshigs kyi don ma grub pa nyid do zhes zer na /
de la 'dir 'grel pa byed pa nyid kyis 'dis 'gro ba dang bral ba nyid gtan tshigs yin par yang lan btab pa yin no zhes go bar byas te bya ba dang ldan pa nyid ces bya ba'i gtan tshigs kyi don ma grub pa nyid ma yin no zhes bshad pa'i rigs pa sngar bstan pa 'dis 'gro ba dang bral ba nyid ces bya ba'i gtan tshigs kyi don ma grub pa nyid do zhes zer ba de'i lan kyang btab pa yin no zhes bya ba'i tha tshig go / /
'di skad bstan te /
'gro ba dang bral ba nyid ni mi 'gro ba kho na'o zhes nges par gzung ba de'i phyir te dper na brtsal ma thag tu 'byung ba nyid ni mi rtag pa kho na'o zhes nges par gzung bas khyab pa ma yin yang phyogs kyi chos gtan tshigs nyid du 'dod pa'i phyir ro / /
'gro ba dang bral ba nyid la yang 'gro ba dgag pa'i phyir gtan tshigs kyi don ma grub pa nyid ma yin no zhes bya bar sbyar ro / /
ci ste sdod pa po ni 'gro ba po ma yin par yang 'gyur la /
'gro ba por yang 'gyur bas sdod pa po khas blangs pas dpe med de /
bsgrub par bya ba chos kyi phyogs gcig dang mi ldan pa'i phyir ro zhes bya ba ni dbu ma pas 'gro ba smra ba dag gi dogs pa bsu ba'i tshig yin te /
ci ste 'gro ba smra ba dag 'di skad ces dbu ma pas sngar /
re zhig 'gro po mi 'gro ste / /
zhes bya ba de sgrub pa'i skabs su don dam par 'gro ba po ni mi 'gro ste /
bya ba dang ldan pa'i phyir sdod pa po bzhin te zhes sbyor ba'i tshig smras pa /
de'i dpe sdod pa po las blangs pa ni dpe ma grub pa nyid de 'di ltar sdod pa po ni dus thams cad sdod pa po nyid du nges pa ma yin te /
gang gi tshe ji srid du sdod pa po'i gnas skabs las langs te 'gro bar mi 'gyur ba de srid du ni 'gro ba po ma yin zhing sdod pa por 'gyur la /
gang gi tshe sdod pa po'i gnas skabs las langs te /
'gro bar 'gyur ba de'i tshe na ni sdod pa po ma yin zhing 'gro ba por yang 'gyur bas /
sdod pa po de lta bu de khyed kyi dpe nyid du khas blangs pas dpe med de /
de la sdod cing mi 'gro ba yod kyang ldan zhing 'gro ba yang yod pas bsgrub par bya ba chos mi 'gro ba zhes bya ba'i phyogs gcig dang mi ldan pa'i phyir ro zhes zer na'o / /
de skad ces zer ba de'i lan du /
'dir 'grel pa byed pa nyid kyis bsgrub par bya ba'i cha gnyi ga la grags pas sdod pa po dpe rung ba'i phyir skyon med do zhes bya ba smras te /
kho bo'i bsgrub par bya ba ni mi 'gro ba yin la /
sdod pa po de ji srid du langs te mi 'gro ba de srid du de la mi 'gro ba'i cha rgol ba dang phyir rgol ba gnyi ga la grags pa yod pas /
des na sdod pa po de srid du langs te mi 'gro ba de srid du dpe rung ba'i phyir kho bo'i dpe mi 'grub pa'i skyon med do / /
'di skad bstan te gal te khyed na re /
sdod pa po de nam zhig na langs te 'gro bar 'gyur bas mi 'gro ba'i dpe mi rung ngo zhes zer na /
'o na lta kho bos kyang khyed la sdod pa po de srid du langs te 'gro bar mi 'gyur ba de srid du de la 'gro ba po med do zhes brgal zhing brtag par yang byar rung bas des na kho bos sdod pa po de gang gi tshe langs te 'gro ba'i dper ma byas kyi /
des ji srid du sdod cing mi 'gro ba de nyid dper byas pas kho bo'i dpe ma grub pa'i skyon med do zhes bya ba'i tha tshig go / /
mjug bsdu ba dang tshad ma'i 'bras bu bstan pa'i phyir /
de'i phyir gal te de lta na 'di la 'gro zhes bya ba'i tha snyad 'ga' yang mi 'thad pas zhes bya ba la sogs pa smras so / /
des na des de dang ldan pa'i tha snyad yod pa'i phyir ro zhes bya ba'i gtan tshigs kyi don ma grub pa nyid do / /
dpe yang med de bsgrub par bya ba chos dang mi ldan pa'i phyir ro zhes bya ba ni /
ji skad bshad pa'i rigs pa des na sngar 'gro ba smra ba dag gis smras pa /
'o na 'gro ba grub par bya ba'i rjes su dpag pa gzhan 'di nyon cig /
'gro ba yod pa kho nar nges te des de dang ldan pa'i tha snyad yod pa'i phyir ro / /
'di na gang yang med pa la ni des de dang ldan pa mi ston te /
dper na ri bong gi rwa can zhes mi ston pa bzhin no / /
lhas byin 'gro'o zhes 'gro bas de dang ldan pa'i tha snyad 'di yod pas des na 'gro ba yod pa'i phyir bsams pa'i don 'grub po zhes zer ba'i gtan tshigs dang dpe ma grub pas bsams pa'i don mi 'grub po / /
gtan tshigs kyi don 'gal ba nyid kyang yin no zhes bya ba ni gal te kun rdzob tu 'gro ba po sdod pa po la 'gro ba med pas khyab pa de la khyod mi 'gro bar sgrub na ni /
des na khyod nyid 'gro ba yod par sgrub pa dang 'gal ba nyid yin no / /
'dir smras pa /
'gro ba po 'gro'o zhes brjod pa ma mthong ste /
mthong ba las ches lhag pa gzhan med pas gtan tshigs la sogs pa ma grub pa ma yin no zhes bya ba ni 'gro ba smra ba dag na re /
'jig rten na 'gro ba po 'gro'o zhes brjod pa mthong ste /
mthong ba ni mngon sum gyi tshad ma yin pas de las ches lhag pa'i tshad ma gzhan med pas de'i phyir kho bo cag gi gtan tshigs dang dpe ma grub pa ma yin no zhes zer ba yin no / /
de skad ces zer ba de'i lan du 'grel pa byed pa nyid kyis /
'dir bshad pa bden mod kyi de ni tha snyad du gtogs pa'i blo gros kyis mthong ba yin no zhes bya ba la sogs pa smras so / /
de nyid don dam par brtag par bya ste zhes bya ba ni tha snyad du gtogs pa'i blo gros kyis mthong ba 'di nyid don dam par brtag par bya ste zhes bya ba'i tha tshig go / /
ji ltar brtag par bya zhe na /
ci mthong ba de ji ltar mthong ba de bzhin nam /
'on te gzhan zhig yin zhes gal gnyis su brtag par bya'o / /
de la re zhig de bzhin no zhe na ni shes par byar mi nus te zhes bya bas ni brtag pa dang po ltar mi 'thad par ston to / /
ji lta zhe na /
re zhig 'gro po 'gro'o zhes / /
ji ltar 'thad pa nyid du 'gyur / /
mi 'thad pa nyid do zhes bya ba'i tshig gi don te zhes bya ba ni /
tha snyad du gtogs pa'i blo gros kyis 'gro ba po 'gro'o zhes brjod pa mthong ba de ni ji ltar mthong ba de bzhin ma yin pas 'gro ba po 'gro'o zhes bya ba mi 'thad pa nyid do zhes bya ba'i don to / /
dper na g.yul ngor 'bros pa la gzhol pa ji ltar dpa' bo yin zhes bya ba bzhin no zhes bya ba ni mi 'thad pa'i dpe ste /
dper na g.yul ngor zhugs pa na sngar ma bros pa la skyabs 'tshol ba ji ltar dpa' bo nyid du 'thad par 'gyur te mi 'thad pa nyid do zhes bya ba de bzhin du 'dir yang /
'gro ba med na 'gro ba po 'gro'o zhes bya bar ji ltar 'thad pa nyid du 'gyur te mi 'thad pa nyid do zhes bya ba'i tshig gi don to / /
ji ltar mi 'thad ce na zhes bya ba ni pha rol po na re /
'gro ba po ji ltar mi 'thad ces dri ba yin no / /
de'i lan du de ston par byed pa'i /
'gro ba med na 'gro ba po / /
nam yang 'thad par mi 'gyur ro / /
zhes bya ba smras te /
'gro ba po de ston par byed pa ni 'gro ba po yin la /
'gro ba po de ston par byed pa'i 'gro ba med na 'gro ba po nam yang 'thad par mi 'gyur ro / /
'gro ba ji ltar med pa de ltar ni dang po kho nar /
re zhig song la 'gro med de / /
zhes bya ba la sogs pa dang /
'gro ba dang skye ba dgag pa de ltar bstan zin to zhes bya ba ni 'gro ba ji ltar med pa de ltar ni sngar /
re zhig song la 'gro med de / /
ma song ba la 'ang 'gro ba med / /
song dang ma song ma gtogs par / /
bgom pa shes par mi 'gyur ro / /
zhes bya ba la sogs pas 'gro ba dgag pa'i skabs dang /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya ba la sogs pas 'gro ba skye ba bkag pa'i skabs der bstan zin to / /
yang na /
re zhig 'gro po mi 'gro ste / /
zhes bya ba ni dam bcas pa nye bar gzhag pa yin la /
re zhig 'gro po 'gro'o zhes / /
ji ltar 'thad pa nyid du 'gyur / /
zhes bya ba la sogs pa ni de ston par bya ba yin te /
ji skad bshad pa bzhin du rnam par bshad par bya'o zhes bya bas ni 'di skad bstan te /
sngar /
re zhig 'gro po mi 'gro ste / /
'gro ba po min 'gro ba min / /
zhes dam bcas pa nyid bshad pa gang yin pa de las /
re zhig 'gro po mi 'gro ste / /
zhes bya ba dam bcas pa dang po shos te /
re zhig 'gro po 'gro'o zhes / /
ji ltar 'thad pa nyid du 'gyur / /
'gro ba med na 'gro ba po / /
nam yang 'thad par mi 'gyur ro / /
zhes bya ba tshig le'ur byas pa rtsa ba bzhi po 'dis ston par byed pa yin te /
gang gi tshe song ba dang ma song ba dang bgom pa dag la 'gro ba med pa dang bdag dang gzhan dang gnyis dang rgyu med pa dag las 'gro ba skye ba med pa de'i tshe /
'gro ba med na 'gro ba po / /
nam yang 'thad par mi 'gyur ro / /
zhes bshad pa na /
re zhig 'gro po 'gro'o zhes / /
ji ltar 'thad pa nyid du 'gyur / /
de 'gro ba med pas 'gro ba po nyid du mi 'grub po zhes rnam par bshad par bya'o / /
de'i phyir de ltar don dam par 'gro ba med bzhin du 'gro ba po yang dag pa ma yin yang sgro btags nas 'gro ba po 'gro'o zhe na zhes bya ba ni rigs pa snga mas 'gro ba med par bstan pa de'i phyir /
de ltar don dam par 'gro ba med pa bzhin du /
'dir gal te 'gro ba smra ba dag gis ngo tsha bor nas /
'gro ba po lhas byin la 'gro ba med cing yang dag pa ma yin pas 'gro ba yod par sgro btags nas 'gro ba po 'gro zhes zer na'o / /
de skad ces zer na de'i lan du 'dir bstan bcos mdzad pa nyid kyis /
gang gi phyogs la 'gro ba po / /
'gro ba de la 'gro med pa'i / /
'gro ba yin par thal 'gyur te / /
'gro po 'gro bar 'dod phyir ro / /
zhes bya ba gsungs so zhes bya ba ni smra ba gang gis grub pa'i mtha'i phyogs la 'gro ba po 'gro bar 'dod pa de'i phyogs la ni 'gro ba dang g.yo ba med pa'i 'gro ba po yin par thal bar 'gyur ro / /
ci'i phyir zhe na /
'di ltar 'gro ba po 'gro bar 'dod pa'i phyir te zhes bya ba ni de dag 'gro ba med pa'i 'gro ba po 'gro bar 'dod pa'i phyir /
'gro ba med pa'i 'gro ba po yin par thal bar 'gyur ro / /
don de nyid bstan pa'i phyir 'di ltar /
'gro ba med na 'gro ba po la 'gro ba de dang ldan pa med pa'i phyir ro zhes bya bar dgongs so zhes bya ba smras te /
de ltar don dam par 'gro ba med bzhin du ngo tsha bor nas 'gro ba po la 'gro ba yang dag pa ma yin yang sgro btags nas 'gro ba po 'gro'o zhes zer bas /
de ltar 'gro ba med na 'gro ba po la 'gro ba de dang ldan pa med pa'i phyir /
'gro ba med pa'i 'gro ba po yin par thal bar 'gyur ro zhes bya ba slob dpon gyis dgongs so / /
yang na 'gro ba gcig pu zhig yod pa de ni 'gro'o zhes bya ba de la yongs su rdzogs par byas pa'i phyir ro zhes bya ba ni yang na /
gang gi phyogs la 'gro ba po / /
'gro ba de la 'gro med pa'i / /
'gro po yin par thal 'gyur te / /
'gro po 'gro bar 'dod phyir ro / /
zhes bya ba'i tshig le'ur byas pa des smra ba gang gi phyogs la 'gro ba po 'gro bar 'dod pa de la 'gro ba med pa ni 'gro ba po yin par thal bar 'gyur te zhes bya ba de ni rnam pa gzhan du 'di ltar yang bshad par bya ste /
'gro ba'i bya ba gcig pu zhig yod pa de ni 'gro'o zhes bya ba de la nye bar sbyar zhing der yongs su rdzogs par bya ba'i phyir /
'gro ba po la 'gro ba'i bya ba med pas 'gro ba med pa'i phyir /
'gro ba med pa'i 'gro ba po yin par thal bar 'gyur ro zhes bya bar yang sbyar ro // //
bam po nyi shu lnga pa /
ji ste skyon de yongs su spang bar 'dod pas 'gro ba po don dam pa pa'i 'gro ba dang ldan par 'dod na zhes bya ba ni ci ste 'gro ba mtha' dag dbu ma pas /
'gro ba med na 'gro ba po nyid du mi rung ba dang /
'gro ba po nyid ma yin na / /
'gro'o zhes tha snyad gdags su mi rung ngo zhes skyon brjod pa de yongs su spang bar 'dod pas /
'di skad ces 'gro ba po ni don dam pa pa'i 'gro ba g.yo ba'i mtshan nyid gang yin pa de dang ldan pas 'gro ba po nyid du 'gyur bas des na 'gro ba po nyid kyang 'grub la / /
de grub na 'gro ba po 'gro'o zhes bya ba'i tha snyad de yang 'grub par 'gyur ro zhes zer na'o / /
de skad ces zer na de'i lan du /
'dir bstan bcos mdzad pa nyid kyis de lta na yang /
gal te 'gro po 'gro gyur na / /
'gro ba gnyis su thal 'gyur te / /
gang gis 'gro por mngon pa dang / /
'gro por gyur nas 'gro ba'o / /
zhes bya ba gsungs so / /
gal te 'gro ba po 'gro ba dang ldan par gyur na /
'gro ba gnyis su thal par 'gyur te zhes bya ba ni /
gal te 'gro ba po don dam pa pa'i 'gro ba dang ldan par gyur na /
'gro ba gnyis su thal ba'i skyon du 'gyur ba'o / /
ji lta zhe na zhes bya ba ni pha rol po na re /
ji ltar /
'gro ba gnyis su thal bar 'gyur / /
zhes dri ba yin no / /
gnyis gang zhe na /
'gro ba gang gi 'gro ba po / /
zhes bya bar mngon pa dang zhes bya ba ni gcig yin te /
don dam pa pa'i 'gro ba gang dang ldan pas 'gro ba po de 'gro ba po zhes bya bar mngon zhing gsal bar 'gyur ba'o / /
'gro ba por 'gyur nas /
'gro ba'i 'gro ba gang yin pa'o zhes bya ba ni gnyis pa ste /
'gro ba po nyid du grub nas 'gro ba gzhan gyis 'gro ba'i 'gro ba gang yin pa'o / /
'dir pha rol po na re /
sngar khyed dbu ma pa na re kho bo cag 'gro ba smra ba dag la 'gro ba med pa'i 'gro ba po yin par thal bar 'gyur ro zhes zer la /
da ni khyed nyid kyis 'gro ba gnyis yod par bsgrubs pas /
des na 'gro ba po yang 'grub pas 'dod pa'i don grub po zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis khyed la 'gro ba gnyis yod par 'grub pa ma yin gyi /
gal te 'gro ba po don dam pa pa'i 'gro ba dang ldan par rtog na de la 'gro ba gnyis su thal bar 'gyur ba'i skyon 'dir 'gyur ba yin no / /
gal te bsgrub pa'i tshul gyis khyed 'gro ba gnyis su 'dod na /
de lta na /
'gro ba gnyis su thal 'gyur na / /
'gro ba po yang gnyis su 'gyur / /
gang phyir 'gro po med par ni / /
'gro ba 'thad par mi 'gyur phyir / /
zhes bya ba'i skyon 'di yang yod de zhes skyon gzhan 'di yang brjod par bya'o / /
ci'i phyir 'gro ba gnyis su thal bar 'gyur na 'gro ba po yang gnyis su thal bar 'gyur zhe na /
de'i phyir bya ba ni gzhi la rag las pa'i phyir ro zhes bya bar dgongs so zhes bya ba smras te /
'gro ba'i bya ba ni gzhi 'gro ba po la rag las pa'i phyir /
khyod la 'gro ba po gnyis su thal bar gyur na /
'gro ba po gcig la 'gro ba gnyis mi srid pa de'i phyir / /
'gro ba po yang gnyis su thal bar 'gyur ro zhes bya bar slob dpon gyis dgongs so / /
'gro ba po med pa'i 'gro ba po nyid dang /
'gro ba gnyis dang 'gro ba po gnyis su gyur pa de yang mi 'dod de zhes bya ba ni 'gro ba smra ba dag /
gang gi phyogs la 'gro ba po / /
'gro ba de la 'gro med pa'i / /
'gro bo yin par thal 'gyur te / /
'gro po 'gro bar 'dod phyir ro / /
zhes bya ba dang /
gal te 'gro po 'gro gyur na / /
'gro ba gnyis su thal 'gyur te / /
gang gis 'gro por mngon pa dang / /
'gro por gyur nas gang 'gro ba'o / /
zhes bya ba dang /
'gro ba gnyis su thal 'gyur na / /
'gro ba po yang gnyis su 'gyur / /
gang phyir 'gro po med par ni / /
'gro ba 'thad par mi 'gyur phyir / /
zhes bya ba de yang mi 'dod pa'i phyir ro / /
de mi 'dod na 'gro ba smra ba dag ci ltar 'dod ce na /
'gro ba po la 'gro ba yod pa dang /
'gro ba yang gcig kho na dang /
'gro ba po yang gcig kho nar 'dod de zhes bya ba smras te /
'gro ba med pa'i 'gro ba po nyid mi 'dod pa las bzlog pas ni 'gro ba po la 'gro ba yod par 'dod la /
'gro ba gnyis su gyur par mi 'dod pa las bzlog pas ni /
'gro ba gcig kho nar 'dod cing /
'gro ba po gnyis su 'gyur bar mi 'dod pa las bzlog pas ni /
'gro ba po yang gcig kho nar 'dod do / /
'dir gal te 'gro ba smra ba dag na re de de bzhin te /
kho bo cag 'gro ba po la 'gro ba yod pa dang /
'gro ba yang gcig kho na dang /
'gro ba po yang gcig kho nar 'dod pa grub pas nang gi dngos po rnams skyes pa kho na yin te /
de dag gi yul dang ldan pa'i tha snyad byed pa'i phyir ro zhes bya ba dang ldan pa grub po zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis de yang kun rdzob tu 'grub kyi don dam par mi 'grub pas zhes bya ba la sogs pa smras te /
'gro ba po la 'gro ba yod pa dang /
'gro ba dang 'gro ba po gcig kho nar 'dod pa de yang kun rdzob kyi tha snyad du 'grub kyi don dam par mi 'grub pas so / /
dpe med pa'i phyir pha rol pos smras pa'i sgrub pa mi 'grub po zhes bya ba ni mjug bsdu ba dang tshad ma'i 'bras bu yin te /
de ltar de dag don dam par mi 'grub pas /
sngar 'gro ba smra ba dag na re /
'gro ba yod pa kho nar shes par bya ste /
de'i gzhi yod pa'i phyir ro / /
'di na gang la gzhi med pa de ni yod pa ma yin te /
dper na mo gsham gyi bu'i 'gyil ba dang /
'gro ba la sogs pa bzhin no / /
'gro ba'i gzhi 'gro ba po de ba shar ma yod pas de ltar gzhi yod pa'i phyir 'gro ba po yod pas gtan tshigs grub pa'i phyir /
nang gi skye mched rnams skye ba kho na yin zhing /
'gro ba dang 'ong ba la sogs pa yang 'grub po zhes zer ba'i phyogs dang /
phyogs kyi chos dang dpe med pa'i phyir /
pha rol pos smras pa'i sgrub pa de'i gzhi yod pa'i phyir ro zhes bya ba mi 'grub po / /
des na nang gi dngos po rnams skye ba kho na yin te /
de dag gi yul dang ldan pa'i tha snyad byed pa'i phyir ro / /
'di la gang mi skye ba de ni de dag gi yul dang ldan pa'i tha snyad mi byed de /
dper na mo gsham gyi bu 'gro bar mi byed pa bzhin no / /
lhas byin dang khyab mjug bshes gnyen ni de ltar 'gro ba ni byed pa ma yin pas /
de'i phyir nang gi dngos po rnams skye ba kho na yin no zhes gang smras pa de ma grub bo / /
phyir rgol ba dag 'gro ba ni yod pa kho na yin te /
de'i rtsom pa yod pa'i phyir ro / /
'di la gang med pa de la ni rtsom pa med de /
dper na nam mkha'i me tog gi phreng ba rtsom pa bzhin no / /
sdod par gyur pa la ni rab tu g.yo ba'i mtshan nyid kyi 'gro ba rtsom pa yod pas de'i phyir /
'gro ba yod pa kho na'o / /
zhes bya ba ni de ltar rigs pas 'gro ba med par bsgrubs su zin kyang /
yang 'gro ba smra ba dag 'gro ba'i rtsom pa yod pa'i sgro nas 'gro ba yod pa kho na yin te zhes phyir ldog par byed pa yin no / /
'dir yang 'gro ba ni zhes bya ba 'di ni chos can yin la yod pa kho na yin te zhes bya ba 'di ni bsgrub par bya ba chos yin /
de'i rtsom pa yod pa'i phyir ro zhes bya ba 'di ni sgrub pa'i chos yin /
'di na yang med pa de la ni rtsom pa med de zhes bya ba 'di ni chos mi mthun pa'i phyogs yin /
dper na nam mkha'i me tog gi phreng ba rtsom pa med pa bzhin no zhes bya ba 'di ni chos mi mthun pa'i dpe yin /
sdod par 'gyur ba la ni rab tu g.yo ba'i mtshan nyid kyi 'gro ba rtsom pa yod pas zhes bya ba 'di ni chos mthun pa'i dpe yin /
de'i phyir 'gro ba yod pa kho na'o zhe na zhes bya ba 'di ni mjug bsdu ba dang tshad ma'i 'bras bu yin par sbyar te /
dper na lhas byin sdod par 'gyur ba la ni rab tu g.yo ba'i mtshan nyid kyi 'gro ba rtsom pa yod pa'i phyir de la 'gro ba yod pa kho na yin pa de bzhin du /
'gro ba la yang rab tu g.yo ba'i mtshan nyid kyi 'gro ba rtsom pa yod pa'i phyir /
de la yang 'gro ba yod pa kho na yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bya gag tshon sna tshogs dang ldan pa nyid kha dog dang gzhan du sgyur te nye bar 'jog pa bzhin du /
sngar lan btab zin pa nyid tshig gzhan gyis nye bar bzhag pas zhes bya ba la sogs pa smras te /
dper na 'ga' zhig gis bya gag tshon sna tshogs dang ldan pa nyid sngar khyer te 'ongs pa phyir btang ba yang kha dog gzhan du sgyur te nye bar 'jog pa bzhin du khyod kyi tshig song ba dang ma song ba dang bgom pa la 'gro ba yod do zhes zer ba de ni mang po yang yin /
de ni sna tshogs pa yang yin te /
de de lta na ni ma yin no zhes sngar bzhin lan btab zin pa nyid 'dir yang rtsom pa zhes bya ba'i tshig gzhan gyis nye bar bzhag pas /
rigs pa snga ma nyid kyis sun dbyung bar bya'o zhes ston to / /
de nyid bstan pa'i phyir /
'di ltar slob dpon gyis 'dir 'gro ba'i rtsom pa de nyid ci song ba 'am ma song ba 'am /
'on te bgom pa la yod ces khyod la brgal zhing brtag na snga ma bzhin du rnam pa thams cad mi 'thad par bstan par zhes pas bshad pa zhes bya ba la sogs pa smras so / /
song la rtsom pa'i 'gro med de /
de la 'gro ba'i bya ba 'das zin pa'i phyir ro zhes bya ba ni song ba'i lam la 'gro ba'i rtsom pa med de /
de la 'gro ba rtsom pa'i bya ba 'das zin pa'i phyir ro / /
ma song ba la'ang 'gro rtsom med / /
ma song ba 'gro bas stong pa la 'gro ba med pa'i phyir ro zhes bya ba ni ma song ba'i lam la yang 'gro ba'i rtsom pa med de /
de la 'gro ba'i brtsam pa'i bya ba ma brtsams pa'i phyir ro / /
bgom la rtsom pa yod ma yin / /
song dang ma song ma gtogs par / /
bgom pa rtag tu med pa'i phyir ro zhes bya ba ni /
song dang ma song ma gtogs par / /
bgom pa shes par mi 'gyur ro / /
zhes bya ba'i rigs pas bgom pa rtag tu med pa'i phyir ro / /
gang du 'gro ba rtsom par byed / /
'o na gang gis ci skad smras pa'i gtan tshigs bsgrubs pas 'dod pa'i don 'grub par 'gyur ba de de smros shig ces bya ba de nyid bstan pa'i phyir des na 'dir song ba dang ma song ba dang bgom pa dag la rtsom pa med pa bstan to zhes bya ba'i tshig gi don to zhes smras so / /
de ltar na 'dir sbyor ba'i tshig dag tu 'gyur ba ni zhes bya bas ni song ba dang ma song ba dang bgom pa la 'gro ba'i rtsom pa med pa'i sbyor ba dag ston to / /
song ba la 'gro ba'i rtsom pa med de /
lam yin pa'i phyir /
dper na ma song ba'i lam bzhin no zhes bya ba ni chos can dang bsgrub par bya ba chos dang sgrub pa'i chos dang /
dpe yin par go rims bzhin du sbyar te /
dper na ma song ba'i lam ni lam yin pa'i phyir de la 'gro ba'i rtsom pa med pa de bzhin du /
song ba'i lam yang lam yin pa'i phyir de la yang 'gro ba'i rtsom pa med do / /
yang na ma song ba'i lam la 'gro ba'i rtsom pa med de /
ma song ba'i phyir dper na 'gro bar 'dod pa las gzhan pa'i ma song ba bzhin no zhes bya ba yang chos can dang bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na 'gro bar 'dod pa las gzhan pa'i ma song ba ni ma song ba'i phyir de la 'gro ba'i rtsom pa med pa de bzhin du /
ma song ba'i lam yang ma song ba'i phyir de la yang 'gro ba'i rtsom pa med de /
de bzhin du bgom pa la yang 'gro ba'i rtsom pa mi 'thad de /
lam yin pa'i phyir dper na de las gzhan pa bzhin no zhes bya ba yang chos can dang bsgrub par bya ba chos dang sgrub pa'i chos dang dpe yin par go rims bzhin du sbyar te /
dper na bgom pa las gzhan pa'i lam ni lam yin pa'i phyir de la 'gro ba'i rtsom pa mi 'thad pa de bzhin du /
bgom pa yang lam yin pa'i phyir /
de la yang 'gro ba'i rtsom pa mi 'thad do / /
de'i phyir de ltar rtsom pa med pas rtsom pa'i gtan tshigs kyi don ma grub pa nyid dang thun mong ma yin pa nyid do zhes bya ba ni mjug bsdu ba dang tshad ma'i 'bras bu yin te /
de ltar song ba dang ma song ba dang bgom pa la rtsom pa med pas /
sngar 'gro ba smra ba dag na re /
'gro ba ni yod pa kho na yin te /
de'i rtsom pa yod pa'i phyir ro zhes zer ba'i gtan tshigs kyi don de ma grub pa nyid do / /
thun mong ma yin pa nyid do zhes bya ba ni gang gi phyir song ba dang ma song ba dang bgom pa gang la yang 'gro ba'i rtsom pa med pa de'i phyir 'gro ba'i rtsom pa ni song ba la sogs pa de dag gang dang yang thun mong ma yin pa nyid do zhes bya ba'i tha tshig go / /
rgyas par ni snga ma bzhin no zhes bya ba ni gal te 'gro ba smra ba dag na re /
'gro ba'i rtsom pa med pa ma yin te /
'di ltar /
gang na g.yo ba de na rtsom / /
de yang gang gi bgom pa la / /
g.yo ba song min ma song min / /
de'i phyir bgom la rtsom pa yod / /
ces zer na de la /
bgom la rtsom pa yod par ni / /
ji lta bur na 'thad par 'gyur / /
gang tshe rtsom pa med pa yi / /
bgom pa 'thad pa med phyir ro / /
zhes lan gdab par bya ba la sogs pa snga ma bzhin du ci rigs par rgyas par sbyar bar bya ba yin no / /
'dir smras pa /
'o na 'gro ba rnam pa gzhan gyis yod par shes par bya ste zhes bya ba la sogs pa ni /
'dir 'gro ba smra ba dag na re /
gal te kho bo cag gi 'gro ba'i rtsom pa yod pa'i gtan tshigs kyis 'gro ba mi 'grub na /
'o na 'gro ba la brjod pa khyad par can 'jug pa'i rgyu yod pa'i sgo nas 'gro ba yod par shes par bya ste zhes dam bcas pa yin no / /
'dir yang 'gro ba zhes bya ba 'di ni chos can yin la rnam pa gzhan gyis yod par shes par bya ste zhes bya ba 'di ni bsgrub par bya ba chos yin te /
sngar 'gro ba'i rtsom pa yod pa'i phyir ro zhes bya ba'i gtan tshigs de las gzhan pa'i gtan tshigs rnam pa gzhan gyis 'gro ba yod par shes par bya ste zhes bsgrub par bya ba yin te /
'dir rang gi gnas skabs las gzhan du gyur pa dang ldan pa'i dngos po la brjod pa khyad par can 'jug pa'i rgyu yod pa'i phyir ro zhes bya ba'i gtan tshigs rnam pa gzhan gyis 'gro ba yod par shes par bya ste zhes bsgrub par bya ba yin no / /
rang gi gnas skabs las gzhan du gyur pa dang ldan pa'i dngos po la brjod pa khyad par can 'jug pa'i rgyu yod pa'i phyir ro zhes bya ba 'di sgrub pa'i chos yin te /
'gro ba gang la rang gi gnas skabs las gzhan du tha dad par gyur pa dus gsum gyi lam yod pa de ni rang gi gnas skabs las gzhan du gyur pa dang ldan pa zhes bya'o / /
de'i dngos po la brjod pa khyad par can 'jug pa'i rgyu yod pa'i phyir ro zhes bya ba ni 'gro ba rang gi gnas skabs las gzhan du gyur pa dus gsum gyi lam dang ldan pa'i dngos po la song ngo 'gro'o 'gro bar 'gyur ro zhes brjod pa khyad par can 'jug pa'i rgyu de dag yod pa'i phyir ro / /
'di skad bstan te /
'gro ba rang gi gnas skabs las gzhan du gyur pa'i chos song ba dang bgom pa dang ma song ba'i lam dang ldan pa'i dngos po la song ngo 'gro'o 'gro bar 'gyur ro zhes brjod pa'i sgra khyad par can 'jug pa'i rgyu de dag yod par shes par bya ste zhes sgrub par byed do / /
'di na gang med pa de la ni rang gi gnas skabs las gzhan du gyur pa dang ldan pa'i dngos po la brjod pa khyad par can 'jug pa'i rgyu med pa de zhes bya ba 'di ni chos mi mthun pa'i phyogs yin no / /
dper na dmus long mig gi rnam par shes pa dang bral ba la dmus long gis mthong ngo / /
dmus long lta'o blta bar 'gyur ro zhes brjod pa khyad par can 'jug pa'i rgyu med pa bzhin no zhes bya ba 'di ni chos mi mthun pa'i dpe yin te /
dper na dmus long mig gi rnam par shes pa dang bral ba la ni rang gi gnas skabs las gzhan du gyur pa'i chos mig gi rnam par shes pa med pas mig gi rnam par shes pa dang mi ldan pa'i dngos po de dmus long la dmus long gis 'das pa'i dus na mthong ngo / /
dmus long da ltar lta'o / /
ma 'ongs pa'i dus na blta bar 'gyur ro zhes brjod pa khyad par can 'jug pa'i rgyu de dag med do / /
'gro ba ni de lta ma yin te /
'gro ba rang gi gnas skabs las gzhan du gyur pa'i chos song ba dang bgom pa dang ma song ba'i lam dang ldan pa'i dngos po la song ngo 'gro'o 'gro bar 'gyur ro zhes brjod pa dus gsum gyi khyad par can 'jug pa'i rgyu de dag yod pa'i phyir 'gro ba ni yod par shes par bya'o zhes bya bar sbyar ro / /
'gro ba rang gi gnas skabs las gzhan du gyur pa'i chos song ba dang bgom pa dang ldan pa'i dngos po la ni brjod pa khyad par can 'jug pa'i rgyu nyid yod de zhes bya ba 'di ni nye bar sbyar ba'i sbyor ba yin no / /
brjod pa khyad par can 'jug pa'i rgyu de dag kyang gang zhe na /
de'i phyir gang du de zhugs zin pa de ni song ba yin pa gang du de 'jug pa de ni bgom pa yin /
gang du de ma zhugs pa de ni ma song ba yin pas zhes bya ba smras te /
phyogs gang du 'gro ba de zhugs zin pa de ni song ba'i lam yin pas phyogs de ni 'gro ba grub pa dang ldan pas 'das pa'i dus zhes bya'o / /
phyogs gang du 'gro ba de 'jug pa de ni bgom pa'i lam yin pas phyogs de ni 'gro ba 'jug pa dang ldan pa da ltar gyi dus zhes bya'o / /
phyogs gang du 'gro ba de da dung ma zhugs pa de ni ma song ba'i lam yin pas /
phyogs de ni 'gro ba da dung ma brtsams pas ma 'ongs pa'i dus zhes bya'o / /
'gro ba rang gi gnas skabs las gzhan du gyur pa'i chos de dag dang ldan pa'i dngos po la song ngo 'gro'o 'gro bar 'gyur ro zhes brjod pa khyad par can du 'jug pa'i rgyu de dag yod pas de'i phyir ji skad smras pa'i gtan tshigs kyi mthu nyid kyis 'gro ba yod pa kho na yin pas /
des na skabs kyi don 'grub po zhes bya ba smras te /
sngar 'gro ba smra ba dag gi phyogs snga ma nye bar gzhag pa /
nang gi dngos po rnams skyes pa kho na yod de de dag gi yul dang ldan pa'i tha snyad byed pa'i phyir ro zhes bya ba de grub po zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
gang gi phyir 'gro ba'i skye ba yod par gyur na ni gang du zhugs zin pa de ni song ba yin la /
gang du 'jug pa de ni bgom pa yin /
gang du ma zhugs pa de ni ma song ba yin no zhes bya bar yang 'gyur ba zhig na /
'gro ba de yang med do zhes bstan zin to zhes bya ba la sogs pa smras te /
'dis ni dngos po thams cad skye ba bkag pa'i phyir dang /
'gro ba mi 'thad par sngar bstan zin pas 'gro ba med pa'i phyir /
'gro ba rang gi gnas skabs las gzhan du gyur pa dang ldan pa'i dngos po la brjod pa khyad par can 'jug pa'i rgyu nyid yod pa zhes bya ba'i gtan tshigs kyi don ma grub pa nyid du bstan to / /
'gro ba yod par gyur na yang / /
zhes bya ba ni /
'dir khyed zer ba ltar gal te 'gro ba yod par gyur na yang de dgag pa brjod par bya'o zhes bya bar sbyar ro / /
'di la khyod kyis 'das pa dang da ltar dang ma 'ongs pa'i dus gsum gyi sgrar brjod pa 'gro ba'i gzhi song ba dang bgom pa dang ma song ba zhes bya ba lam gsum po dag yod pas des 'gro ba yod pa nyid du sgrub par byed pas de'i phyir lam de dag nyid brtag par bya'o / /
de'i phyir 'dir bstan bcos mdzad pa nyid kyis /
'gro ba rtsom pa'i snga rol na / /
gang du 'gro ba rtsom 'gyur ba / /
bgom pa med cing song ba med / /
ma song 'gro ba ga la yod / /
ces bya ba gsungs so / /
'gro ba rtsom pa'i snga rol na /
gang du 'gro ba rtsom par 'gyur ba'i bgom pa med cing 'gro bas stong ngo zhes bya ba ni /
'gro ba rtsom pa'i snga rol na / /
ji srid du 'gro ba rtsom par mi byed pa de srid du gang du 'gro ba rtsom par 'gyur ba da ltar gyi dus kyi sgrar brjod pa bgom pa zhes bya ba med cing 'gro bas stong pas te /
des ni 'gro ba rtsom pa'i snga rol na gong du 'gro ba de 'jug pa da ltar gyi dus kyi sgrar brjod pa bgom pa'i lam med pas 'gro ba med par bstan to / /
song ba yang med de 'gro ba dang mi ldan pa la mi 'thad do zhes bya bar dgongs so zhes bya ba ni /
bgom pa la 'gro ba med na song ba yang med de /
gang du 'gro ba byung nas /
'gag pa de ni song ba zhes bya na / /
de yang 'gro bas stong pa med pa'i phyir ro / /
des ni 'gro ba med na gang du 'gro ba de zhugs zin pa 'das pa'i dus kyi sgrar brjod pa song ba'i lam la 'gro ba ma zhugs par bstan to / /
de ltar 'gro bas stong na 'gro ba mi 'thad par ston pa'i rjes su dpag pa sngar bstan pa dag yod pas dam bcas pa la rjes su dpag pas gnod pa'i phyir ma song ba la 'gro ba ga la yod de 'gro ba med do zhes bya ba'i tha tshig go zhes bya bas ni de ltar 'gro ba rtsom pa'i snga rol na gang du 'gro ba rtsom par 'gyur ba bgom pa med cing 'gro bas stong na 'gro ba mi 'thad pas ma song ba de la yang 'gro ba rtsom pa med par stong ste /
re zhig song la 'gro med de / /
ma song ba la'ang 'gro ba med / /
ces bya ba la sogs pa rjes su dpag pa sngar bstan pa dag yod pas 'gro ba smra ba dag gis 'gro ba yod par dam bcas pa la gnod pa'i phyir ma song ba la 'gro ba rtsom pa ga la yod de 'gro ba med do zhes bya ba'i tha tshig go / /
des ni de ltar 'gro ba med na gang du 'gro ba de 'jug par 'gyur ba ma song ba'i dus kyi sgrar brjod pa ma song ba'i lam la 'gro ba rtsom pa med par ston to / /
de ltar 'gro ba rtsom pa'i snga rol na gang du 'gro ba rtsom par 'gyur ba'i bgom pa med cing 'gro bas stong pa dang /
bgom pa la 'gro ba med pas 'gro ba mthar phyin pa'i song ba med pa dang /
ma song ba la yang 'gro ba rtsom pa med pa'i phyir /
'gro ba rang gi gnas skabs las gzhan du gyur pa dang ldan pa'i dngos po la brjod pa khyad par can 'jug pa'i rgyu yod pa nyid ces bya ba'i gtan tshigs de'i don ma grub pa 'gro ba med par grub po zhes bya bar sbyar ro / /
de'i phyir de ltar gang gi tshe don dam par 'gro ba'i rnam par rtog pa ji ltar yang mi srid pa de'i tshe /
'gro rtsom rnam pa thams cad du / /
snang ba med pa nyid yin na / /
song ba ci zhig bgom pa ci / /
ma song ci zhes rnam par brtag /
ces bya ba ni don snga ma'i mjug bsdu ba yin par sbyar ro / /
nyid yin na zhes bya ba'i sgra ni nges par gzung ba'i don te /
'dir snang ba med pa nyid yin na zhes bya ba blta bar bya'o zhes bya ba ni /
'gro rtsom rnam pa thams cad du / /
snang ba med pa nyid yin na / /
zhes bya ba'i skabs so / /
gzhan du na 'gro ba nyid kyi yin gyi gzhan gyi ma yin par shes par 'gyur ro zhes bya ba ni nyid yin na zhes bya ba'i sgra snang ba med pa nyid yin zhes bya ba las gzhan pa 'gro ba nyid kyi zhes bya bar sbyar na /
'gro ba 'ba' zhig gi rtsom pa med pa yin gyi dngos po gzhan dag gi rtsom pa ni med pa ma yin no zhes bya bar shes par 'gyur ba'i skyon du 'gyur bas mi rung ste /
'dir bya ba'i tshig gi don thams cad kyi rtsom pa snang ba med pa nyid du dgag par dgongs pa'i phyir ro / /
rab rib can skra dang sbrang bu dang /
sbrang bu mchu rings la sogs pa yang dag pa ma yin pa la rnam par rtog pa dang 'dra'o zhes bya ba ni /
de ltar 'gro ba'i rtsom pa rnam pa thams cad du snang ba med pa nyid yin na /
khyed kyi song ba dang bgom pa dang ma song ba yang ci zhig yin par rnam par brtag ste /
dper na rab rib can skra shad la sogs pa yang dag pa ma yin pa la rnam par rtog pa dang 'dra bar med pa la rang gi blo 'khrul pas log par rnam par rtog pa yin no zhes bya ba'i tha tshig go / /
'gro ba med pa'i phyir bum skra 'greng gi mdung thung bzhin du khyod la skyon de nyid rjes su 'brang ngo zhes bya ba ni mjug bsdu ba dang tshad ma'i 'bras bu yin te /
bum skra 'greng gi mdung thung zhes bya ba ni /
rgyal po 'jigs byed sde'i bu srin tsha bum skra 'greng zhes bya ba lus gzugs bum pa'i dbyibs 'dra la skra gyen du 'greng ba zhig byung ba'i tshe /
nyi ma'i bu kar+Na zhes bya ba mi phyed pa'i go cha can dang /
dbang po'i bu sring sgrub ces bya ba g.yul 'gyed pa na /
khyab 'jug gi dbang pos bu srid sgrub kyi phyogs bya ba'i phyir bdag nyid bram zer sprul te kar+Na sbyin pa chen po byed pa'i mdun du song ste /
mi phyed pa'i go cha bslangs pa dang /
kar+Na stong pa'i rlabs chen po dang ldan pas mi phyed pa'i go cha phud de khyab 'jug la byin no / /
de nas khyab 'jug de'i stong rlabs kyi bdag nyid chen pos sems mgu nas kar+Na la khyab 'jug gi mdung thung dam pa byin no / /
de'i 'og tu khyab 'jug gis bsams pa la /
da srid sgrub kar+Na'i g.yul ngor btang na mdung thung gis bsad na mi rung ngo snyam nas /
bum skra 'greng btang ste bum skra 'greng dang kar+Na g.yul sprad pa'i tshe kar+Nas mdung thung de 'phangs pa na /
bum skra 'greng sa'i 'og dang sa bla dang mtho ris kyi sa gsum po thams cad du bros kyang mdung thung des gar bros gar ma btang ngo zhes grags pa yin te /
'dir yang 'gro ba smra ba khyed la 'gro ba ma grub pa'i phyir /
dper na bum skra 'greng gi mdung thung bzhin du khyed la rang gi gtan tshigs ma grub pa'i skyon de nyid rtag tu rjes su 'brang ngo zhes bya ba'i tha tshig go / /
gzhan dag na re /
don dam par 'gro ba yod pa kho na yin te mi mthun pa yod pa'i phyir ro zhes bya ba la sogs pa ni 'dir 'gro ba smra ba dag 'gro ba'i mi mthun pa sdod pa yod pa'i sgo nas don dam par 'gro ba yod pa kho nar bsgrub pa yin no / /
'dir yang 'gro ba zhes bya ba 'di ni chos can yin la yod pa kho na yin te zhes bya ba 'di ni bsgrub par bya ba chos yin /
mi mthun pa yod pa'i phyir ro zhes bya ba 'di ni sgrub pa'i chos yin te /
'gro ba'i mi mthun pa sdod pa yod pa'i phyir 'gro ba yod do zhes sgrub par byed do / /
'di na gang dang gang la mi mthun pa yod pa de dang de yod par snang ste zhes bya ba 'di ni chos mthun pa'i phyogs yin te /
dper na snang ba'i mi mthun pa mun pa yod pa bzhin no zhes bya ba 'di ni chos mthun pa'i dpe yin te 'gro ba la yang mi mthun pa sdod pa yod pas zhes bya ba 'di ni nye bar sbyar ba'i sbyor ba yin /
de'i phyir 'gro ba yod pa kho na'o zhes zer ro zhes bya ba 'di ni mjug bsdu ba dang tshad ma'i 'bras bu yin par sbyar te /
dper na snang ba la mi mthun pa mun pa yod pas snang ba yang yod pa de bzhin du 'gro ba la yang mi mthun pa sdod pa yod pa'i phyir 'gro ba yod pa kho na'o zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
de yang khyod la brgal zhing brtag pa yod de khyod sdod pa su'i yin par sems /
ci 'gro ba po'i yin nam /
'on te 'gro ba po ma yin pa'i yin zhes bya ba la sogs pa smras so / /
de la gal te 'gro ba po'i yin no snyam na /
re zhig 'gro po mi sdod de / /
re zhig ces bya ba'i sgra ni rim pa la ltos pa'o / /
'gro ba po mi sdod de zhes bya ba ni dam bca' ba nye bar gzhag pa'o zhes bya bas ni 'gro ba po la sdod pa med par ston te /
'gro ba po'i chos ni bya ba dang ldan pa nyid yin pas phyogs kyi chos mngon no zhes bya ba ni /
gang gi phyir 'gro ba po ni 'gro ba'i bya ba byed pa nyid yin pas de'i phyir phyogs kyi chos mngon te /
'gro ba po sdod par mi 'thad pa'i phyogs kyi chos gtan tshigs ni 'gro ba'i bya ba dang ldan pa nyid yin no zhes bya ba'i tha tshig go / /
dpe ni de'i dbang gis te 'gro ba po 'gro ba ma nyams pa yin no zhes bya ba ni 'gro ba po sdod par mi 'thad pa'i dpe ni bsgrub par bya ba chos sdod par mi 'thad pa dang /
sgrub pa'i chos 'gro ba'i bya ba dang ldan pa de'i dbang gis bstan dgos te /
de yang gang zhe na 'gro ba po 'gro ba ma nyams pa yin te /
lhas byin 'gro ba ma nyams par bsgrub par bya ba chos sdod par mi 'thad pa dang grub pa'i chos 'gro ba'i bya ba dang ldan pa 'di gnyi ga yod pas de ni chos mthun pa'i dpe yin no / /
'dir rjes su dpag pa ni don dam par 'gro ba po sdod par mi 'thad de 'gro ba'i bya ba dang ldan pa'i phyir /
lhas byin 'gro ba ma nyams pa bzhin no zhes bya ba yang chos can dang /
bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na lhas byin 'gro ba ma nyams pa ni 'gro ba'i bya ba dang ldan pa'i phyir sdod par mi 'thad pa de bzhin du 'gro ba po yang 'gro ba'i bya ba dang ldan pa'i phyir sdod par mi 'thad do / /
ci ste 'gro ba po ma yin pa yin no snyam na /
'gro bo po min sdod pa min / /
'gro ba dang bral ba la ni tha snyad du yang 'gro ba ldog pa mi 'thad pas de mi srid pa'i phyir ro zhes bya bar dgongs so zhes bya ba ni /
ci ste pha rol po dag 'di snyam du sdod pa zhes bya ba de 'gro ba po ma yin pa yin no snyam na /
'gro ba po ma yin pa la ni sdod pa med de de'i phyir 'gro ba po ma yin pa 'gro ba dang bral ba la ni /
kun rdzob kyi tha snyad du yang 'gro ba ldog pa'i sdod pa mi 'thad pas 'gro ba po ma yin pa la sdod pa de mi srid pa'i phyir /
'gro ba po ma yin pa la sdod pa med do zhes bya ba slob dpon gyis dgongs so / /
ci ste legs par ma zin pa'i gdon gyis brlams pa'i dbang gis gzhan zhig sdod par sems na grogs po /
'gro po 'gro po min las gzhan / /
gsum pa gang zhig sdod par 'gyur / /
de da smros shig /
'ga' yang sdod par mi 'thad do / /
zhes bya ba'i tshig gi don to zhes bya ba ni /
ci ste pha rol po dag logs par ma zin pa bzang po ma yin par zin pa'am /
brdzun par zin pa gdon dang 'dra ba des brlams shing byin gyis brlabs pa'i dbang gis 'gro ba po dang 'gro ba po ma yin pa las gzhan pa 'gro ba po yin pa dang /
'gro ba po ma yin pa 'chol ba 'ga' zhig gis sdod par sems na de dag la 'di skad ces /
kye grogs po /
'gro po 'gro po min las gzhan / /
gsum pa gang zhig sdod par 'gyur ba de da smros shig ces brjod par bya ste /
gang gi phyir 'gro ba po yin pa dang /
'gro ba po ma yin pa gnyi ga'i bdag nyid dam gnyi ga'i bdag nyid ma yin pa gsum pa gzhan ni ci yang med pa de'i phyir gzhan 'ga' yang sdod par mi 'thad do zhes bya ba'i tshig gi don to / /
yang na /
re zhig 'gro po sdod do zhes / /
ji ltar 'thad pa nyid du 'gyur / /
'gro ba med na 'gro ba po / /
nam yang 'thad par mi 'gyur ro / /
bya ba gnyis dus gcig tu 'gal bas mi srid pa'i phyir ro zhes bya bar dgongs so zhes bya ba ni yang 'gro ba po sdod par mi 'thad pa nyid du 'gog par byed do zhes bya ba'i tha tshig ste /
ci'i phyir 'gro ba po sdod par mi 'thad ce na de'i phyir /
'gro ba med na 'gro ba po / /
nam yang 'thad par mi 'gyur ro / /
zhes bya ba smras te /
'gro ba med pa'i phyir 'gro ba po nyid med la /
'gro ba po nyid med na 'gro ba po sdod do zhes bya ba de yang mi 'thad do / /
yang na /
re zhig 'gro po sdod do zhes / /
ji ltar 'thad pa nyid du 'gyur / /
de'i bya ba gnyis dus gcig tu 'gal bas 'gro ba po'i bya ba dang sdod pa po'i bya ba gnyis dus gcig na mi srid pa'i phyir ro zhes bya bar slob dpon gyis dgongs te /
'gal ba'i phyir ro zhes bya ba'i tha tshig go / /
de ltar na tshig des ni sdod pa po 'gro ba dang bral ba nyid du bstan pas 'gro ba po sdod do zhes bya ba'i tha snyad mi srid par ston to zhes bya ba ni /
mjug bsdu ba dang tshad ma'i 'bras bu yin te /
de ltar na tshig le'ur byas pa des ni sdod pa po 'gro ba dang bral ba nyid du bstan pa des na sdod pa med la /
sdod pa med pas na 'gro ba po sdod do zhes bya ba'i tha snyad de yang med par bstan to / /
gal te rdza mkhan bzhin du dus gsum gyi nus pa'i gnas skabs yod pa'i phyir 'gro ba dang bral ba yang 'gro ba po nyid du 'grub pas skyon med do zhe na zhes bya bas 'di skad bstan te /
'dir pha rol po na re /
dbu ma pas sdod pa po la 'gro'o zhes bya ba'i tha snyad med pa'i phyir ro zhes bya ba gang smras pa de de lta ma yin te /
ci'i phyir zhe na /
gang gi phyir rdza mkhan zhes brjod pa de ni dus thams cad du sdod pa po nyid du shes te /
'di ltar rdza ma ni 'gro bzhin du mi byed pa'i phyir ro / /
'on kyang rdza mkhan sdod pa po nyid de la lan 'ga' rtswa dang sa 'jim pa la sogs pa'i don du langs te /
'gro ba la sogs pa dus gsum gyi nus pa'i gnas skabs yod pa'i phyir des na sdod pa po la yang 'gro'o zhes bya ba'i tha snyad yod pa kho na yin pas sdod pa po yang 'gro ba po nyid du 'grub pas skyon med do zhes bya ba yin no / /
de skad ces zer ba de'i lan du 'dir 'grel pa byed pa nyid kyis nye bar gdags pa khas blangs pa'i phyir /
khas blangs pa nyams pas des na snga ma bzhin du gtan tshigs dang dpe'i skyon yod pas thal bar 'gyur ro zhes bya ba smras te /
rdza mkhan ni dngos su na sdod pa po nyid yin te /
'di ltar sdod pas rdza ma byed pa'i phyir ro / /
'gro ba po nyid ni de la nye bar gdags pa'i tshul gyis khas blangs pa'i phyir 'gro ba po dngos btang bas khas blangs pa nyams pas /
des na snga ma bzhin du gtan tshigs dang dpe'i skyon yod par thal bar 'gyur te /
'gro ba yod do zhes bya ba ni dam bcas pa tsam kho nar zad do zhes bya ba'i tha tshig go / /
yang na sun dbyung ba'i lam gzhan yang yod de zhes bya ba la sogs pas ni 'gro ba log pa ni sdod pa zhes bya bas na /
ldog pa de yang bgom pa las sam /
song ba las sam ma song ba las ldog par 'gyur grang na /
rnam pa de dag gang las kyang sdod par mi 'thad do zhes bya ba ston to / /
de'i phyir 'di la sdod pa de song ba las sam /
ma song ba las sam bgom pa las ldog pa la brtag grang na /
de la /
bgom las sdod par mi 'gyur te / /
song dang ma song las kyang min / /
zhes bya ba la sogs pa smras so / /
bgom pa las sdod par mi 'gyur te /
rjes su dpag pa sngar bstan pas 'gro ba dang ldan pa la sdod pa mi 'thad pa'i phyir ro zhes bya ba ni /
bgom pa la sdod pa med de 'gro ba la zhugs pa'i phyir /
dper na bgom pa ma nyams pa gzhan bzhin no zhes rjes su dpag pa sngar bstan pas bgom pa 'gro ba dang ldan pa sdod pa mi 'thad pa'i phyir ro / /
gal te song ba las de 'grub po zhe na /
song ba po las kyang de 'grub par mi rigs te /
song ba 'gro ba med pa la / /
'gro ba ldog pa med pa'i phyir / /
zhes bya ba ni gal te song ba las sdod pa de 'grub po zhe na /
song ba las kyang sdod pa de 'grub par mi rigs te /
song ba la 'gro ba med pa'i phyir ro / /
'di ltar 'gro ba ldog pa ni sdod pa yin na 'gro ba ni song ba la med de /
'gro ba med na 'gro ba ldog pa yang med la /
'gro ba ldog pa med na sdod pa yang med pa'i phyir ro / /
'o na ma song ba las sdod pa 'grub par 'gyur ro snyam nas /
de yang mi 'thad de 'gro ba med pa la ldog pa mi srid pa'i phyir ro / /
de lta bas na ma song ba las kyang sdod par mi 'gyur ro zhes bya ba ni 'di ltar 'gro ba ldog pa ni sdod pa yin na /
'gro ba ni ma song ba la med de /
'gro ba med na 'gro ba ldog pa yang med la /
'gro ba ldog pa med na sdod pa yang med pa'i phyir /
ma song ba las kyang sdod par mi 'gyur ro zhes bya ba'i tha tshig go / /
de ltar na gtan tshigs kyi don ma grub pa nyid dang zhes bya ba la sogs pa ni mjug bsdu ba dang tshad ma'i 'bras bu yin te /
de ltar na 'gro ba smra ba dag gi gtan tshigs kyis don mi mthun pa yod pa'i phyir zhes bya ba de ma grub pa nyid de /
'di ltar sdod pa med pa'i phyir 'gro ba de mi mthun pa nyid ma yin pa'i phyir ro / /
rjes su 'gro ba yang med de /
don dam par snang ba dang mun pa gnyis mi mthun pa nyid yin par khas ma blangs pa'i phyir ro zhes bya ba ni 'gro ba smra ba dag la chos mthun pa'i dpes rjes su 'gro ba yang med de /
dbu ma pas don dam par snang ba dang mun pa gnyis mi mthun pa nyid yin par khas ma blangs pa'i phyir ro / /
yang na don 'gal ba nyid kyang yin no zhes bya ba ni ci ste 'gro ba smra ba dag kun rdzob tu 'gro ba mi mthun pa sdod pa yod pa'i gtan tshigs kyis 'gro ba yod par sgrub pa ni don dam par 'gro ba yod par sgrub pa dang 'gal ba nyid kyang yin no / /
gang dag yod pa ni sdod pa kho na yin te /
mi mthun pa yod pa'i phyir dang /
rtsom pa yod pa'i phyir dang /
de las ldog pa dngos po skye ba'i phyir ro zhes zer ba de dag la /
'gro ba dang ni 'jug pa dang / /
ldog pa yang ni 'gro dang mtshungs / /
zhes brjod par bya ste zhes bya ba la sogs pa ni 'gro ba smra ba gang dag sdod pa ni yod pa kho na yin te /
sdod pa'i mi mthun pa 'gro ba yod pa'i phyir ro zhes zer ba dang /
gang dag sdod pa ni yod pa kho na yin te /
sdod pa'i rtsom pa khri stan la sogs pa shom pa la 'jug pa yod pa'i phyir ro zhes zer ba dang /
gang dag sdod pa ni yod pa kho na yin te /
sdod pa de las ldog pas 'gro ba zhes bya ba'i dngos po skye ba'i phyir ro zhes zer ba de dag la /
'gro ba dang ni 'jug pa dang / /
ldog pa yang ni 'gro dang mtshungs / /
zhes brjod par bya ste /
sdod pa'i mi mthun pa 'gro ba yang 'gro ba'i mi mthun pa sdod pa dang mtshungs la /
sdod pa'i 'jug pa rtsom pa yang 'gro ba'i rtsom pa 'jug pa dang mtshungs pa dang /
sdod pa'i ldog pa 'gro ba yang 'gro ba'i ldog pa sdod pa dang mtshungs so zhes brjod par bya'o / /
de nyid bstan pa'i phyir ji ltar 'gro ba'i mi mthun pa 'gro ba po dang 'gro ba po ma yin pa dang /
de las gzhan pa la mi 'thad pa dang /
'gro ba'i rtsom pa yang song ba dang ma song ba dang bgom pa la mi 'thad pa dang /
'gro ba'i ldog pa yang song ba dang ma song ba dang bgom pa la mi 'thad pa de bzhin du /
sdod pa'i mi mthun pa yang sdod pa po dang sdod pa po ma yin pa dang de las gzhan pa la mi 'thad pa dang /
sdod pa'i 'jug pa yang bsdad pa dang ma bsdad pa dang /
sdod pa la mi 'thad pa dang sdod pa'i ldog pa yang bsdad pa dang ma bsdad pa dang /
sdod pa la mi 'thad pa de ltar rjes su dpag pa rgyas par bya'o zhes bya ba smras so / /
'di skad bstan te /
re zhig 'gro po mi sdod de / /
'gro ba po min sdod pa min / /
'gro po 'gro po min las gzhan / /
gsum pa gang zhig sdod par 'gyur / /
zhes bya ba ji ltar 'gro ba po mi sdod de sdod pa dang /
'gro ba gnyis mi mthun pa'i phyir ro zhes bshad pa de bzhin du sdod pa po yang mi 'gro ste /
sdod pa dang 'gro ba gnyis mi mthun pa'i phyir ro / /
ci ltar 'gro ba po ma yin pa mi sdod de /
sdod pa gnyis su thal bar 'gyur ba'i phyir ro zhes bshad pa de bzhin du sdod pa po ma yin pa yang mi 'gro ste /
'gro ba gnyis su thal bar 'gyur ba'i phyir ro / /
ji ltar 'gro ba po yin pa dang 'gro ba po ma yin pa mi sdod de mi srid pa'i phyir ro zhes bshad pa de bzhin du /
sdod pa po yin pa dang sdod pa po ma yin pa yang mi 'gro ste mi srid pa'i phyir ro / /
de ltar na re zhig 'gro ba'i mi mthun pa sdod pa dang sdod pa'i mi mthun pa 'gro ba mtshungs pa yin no / /
song la 'gro ba'i rtsom med de / /
ma song ba la'ang 'gro rtsom med / /
bgom la rtsom pa yod ma yin / /
gang du 'gro ba rtsom par byed / /
ces bya bas ji ltar 'gro ba'i rtsom pa song ba dang ma song ba dang bgom pa la mi 'thad do zhes bshad pa de bzhin du sdod pa'i 'jug pa yang bsdad pa dang ma bsdad pa dang sdod pa la mi [(]'theng [,]'thad [)]de /
de ltar na 'gro ba'i rtsom pa dang sdod pa'i 'jug pa mtshungs pa yin no / /
bgom las sdod par mi 'gyur te / /
song dang ma song las kyang min / /
zhes bya ba ji ltar 'gro ba'i ldog pa song ba dang ma song ba dang bgom pa las ldog par mi 'gyur ro zhes bshad pa de bzhin du /
sdod pa'i ldog pa yang gang du bsdad pa de nas mi 'gro ste 'gro ba med pa'i phyir ro / /
gang du ma bsdad pa de nas kyang mi 'gro ste 'gro ba med pa'i phyir ro / /
gang du sdod pa de nas kyang mi 'gro ste sdod pa dang 'gro ba gnyis mi mthun pa'i phyir ro / /
de ltar na 'gro ba'i ldog pa dang sdod pa'i ldog pa mtshungs pa yin no zhes de ltar rjes su dpag pa rgyas par bya'o / /
tshig mangs kyis dogs pa'i phyir dang /
don bshad zin pa'i phyir spros pa'i sgo nas ma bshad de zhes bya ba ni sdod pa'i mi mthun pa yang sdod pa po dang /
sdod pa po yang ma yin pa dang /
de las gzhan pa la mi 'thad pa dang /
sdod pa'i 'jug pa yang bsdad pa dang /
ma bsdad pa dang /
sdod pa la mi 'thad pa dang /
sdod pa'i ldog pa yang bsdad pa dang ma bsdad pa dang /
sdod pa la mi 'thad pa de ltar rjes su dpag pa rgyas par bya ba dag gi sbyor ba spros pa'i sgo nas ma bshad pa'o / /
'on kyang phyogs tsam zhig bshad par bya'o zhes bya ba ni /
de dag la rjes su dpag pa rgyas pa sum phrugs re re yod pa las re zhig bshad par bya'o zhes bya ba'i tha tshig go / /
'dir sbyor ba'i tshig tu 'gyur ba ni /
sdod pa po mi 'gro ste 'gro ba dang bral ba'i phyir sdod pa ma nyams pa'i sdod pa po gzhan bzhin no / /
bsdad pa la sdod pa'i 'jug pa med de bsdad zin pa'i phyir /
dper na bsdad nas yun ring du lon pa bzhin no / /
bsdad pa las sdod pa mi ldog ste 'gro ba med pa'i phyir dper na sdod pa ma nyams pa gzhan bzhin no zhes bya ba dag yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sdod pa ma nyams pa'i sdod pa po gzhan ni 'gro ba dang bral ba'i phyir mi 'gro ba de bzhin du sdod pa po yang 'gro ba dang bral ba'i phyir mi 'gro ste zhes bya ba dang /
dper na bsdad nas yun ring du lon pa'i lam ni bsdad zin pa'i phyir de la sdod pa'i 'jug pa med pa de bzhin du bsdad pa'i lam yang bsdad zin pa'i phyir de la sdod pa'i 'jug pa med do zhes bya ba dang /
dper na sdod pa ma nyams pa'i lam gzhan ni 'gro ba med pa'i phyir de las sdod pa mi ldog pa de bzhin du /
bsdad pa'i lam yang 'gro ba med pa'i phyir de las kyang sdod pa mi ldog go zhes bya bar sbyar ro / /
de bzhin du lhag ma rnams la yang rjes su dpag pa'i sbyor ba ci rigs par bya'o zhes bya ba ni /
sdod pa po ma yin pa ni mi 'gro ste /
sdod pa dang bral ba'i phyir 'gro ba nyams pa'i sdod pa po ma yin pa gzhan bzhin no / /
sdod pa po yin pa dang sdod pa po ma yin pa yang mi 'gro ste mi srid pa'i phyir mo gsham gyi bu bzhin no / /
ma bsdad pa la sdod pa'i 'jug pa med de bsdad pa ma brtsams pa'i phyir /
dper na bsdad pa ma brtsams pa'i lam gzhan bzhin no / /
sdod pa po la yang sdod pa'i 'jug pa med de bsdad pa dang ma bsdad pa ma gtogs par sdod pa med pa'i phyir /
dper na nam mkha'i me tog bzhin no / /
ma bsdad pa la sdod pa mi ldog ste sdod pa med pa'i phyir /
dper na sdod pa nyams pa gzhan bzhin no / /
sdod pa las sdod pa mi ldog ste med pa'i phyir /
dper na dri za'i grong khyer nas sdod pa mi ldog pa bzhin no zhes bya bar rjes su dpag pa'i sbyor ba ci rigs par bya ba ba yin no / /
de'i phyir de ltar sdod pa ma grub pa nyid ji skad bshad pa'i skyon las nges par thar pa med do zhes bya ba ni mjug bsdu ba dang tshad ma'i 'bras bu yin te /
'gro ba'i mi mthun pa sdod pa yod pa'i phyir ro zhes bya ba ma grub pa'i phyir /
gtan tshigs kyi don ma grub pa nyid kyi skyon sngar ji skad bshad pa las nges par thar pa med de /
'gro ba yod par ma grub po zhes bya ba'i tha tshig go / /
'dir smras pa khyed na re /
'gro ba po yang med la 'gro ba yang med do zhes zer bas tsai tra 'gro'o mai tra 'gro'o zhes 'jig rten la grags pa sel bar byed pa'i phyir grags pa'i gnod par 'gyur te /
dper na 'jig rten na ri bong can zla ba nyid du grags pa bzhin du /
zla ba nyid ma yin par sel bar byed pa bzhin no zhes bya ba ni /
'dir 'gro ba smra ba dag /
dbu ma pa ni 'jig rten la grags pa sel bar byed pa'i phyir grags pa'i gnod par 'gyur ro zhes bya ba rjes su 'gro ba'i dpe dang bcas pas rgol ba yin no / /
de skad ces zer ba de'i lan du /
'dir 'grel pa byed pa nyid kyis bshad pa 'dir /
gtan tshigs kyi don gang yin /
ci 'jig rten la grags pa sel bar byed pa'i phyir ram /
'on te bstan bcos la grags pa sel bar byed pa'i phyir ro zhes bya ba la sogs pa smras so / /
des cir 'gyur zhes bya ba ni /
pha rol pos 'dri ba'i tshig yin no / /
'jig rten la grags pa sel bar byed pa'i phyir ro zhe na ni zhes bya ba ni /
gal te pha rol po na re /
dbu ma pa 'jig rten la grags pa sel bar byed pa'i phyir /
grags pa'i gnod par 'gyur ro zhes zer na'o / /
'jig rten la grags pa sel bar byed pa'i phyir ro zhes bya ba la /
'jig rten ni rnam pa gnyis te /
ba lang rdzi'i chung ma yan chad la grags pa'i mtshan nyid mu stegs byed dag gis ma blangs pa dang /
mu stegs byed dag gis blangs pa'o / /
de la gal te 'jig rten ba lang rdzi'i chung ma yan chad la grags pa'i mtshan nyid mu stegs byed dag gis ma blangs par sel bar byed pa'i phyir grags pa'i gnod par 'gyur ro zhe na ni /
des na 'gro ba smra ba dag gi gtan tshigs kyi don ma grub pa nyid de /
ci'i phyir zhe na /
dbu ma pas don dam par ro zhes dam bcas pa'i khyad par nye bar blangs pa kho na'i phyir 'jig rten la grags pa'i 'gro ba'i tha snyad ma spangs pa'i phyir ro zhes bya ba smras te /
dbu ma pas don dam par 'gro ba po dang 'gro ba po med do zhes dam bcas pa khyad par can khas blangs pa'i phyir /
'jig rten ba lang rdzi'i chung ma yan chad la grags pa'i mtshan nyid mu stegs byed dag gis ma blangs pa'i tha snyad ma spangs pa'i phyir /
'gro ba smra ba dag gi gtan tshigs kyi don ma grub pa nyid do / /
'on te 'jig rten mu stegs byed dag gis blangs pa sel bar byed pa'i phyir grags pa'i gnod par 'gyur ro zhes zer na ni /
des sel bar byed pas 'jig rten la grags pa'i gnod pa med de /
gal te mu stegs byed dag gi bstan bcos la grags pa sel ba'i phyogs la skyon der gyur na ni /
des na sangs rgyas pa dag gis grangs can la sogs pa'i gtso bo dang dngos po rnams kyi byed pa po nyid dang /
skyes bu yod pa nyid la sogs pa dag kyang dgag par mi bya zhing /
grangs can la sogs pa bdag tu smra ba rnams kyis kyang /
sangs rgyas pa la bdag med pa nyid la sogs pa dag dgag par mi bya ste /
des na tshad ma dang gzhal bya'i tha snyad kyang chad par 'gyur bas de'i phyir /
'jig rten mu stegs byed dag gis blangs pa sel bar byed pa ni grags pa'i gnod par mi 'gyur ro / /
gal te rang gi bstan bcos la grags pa sel bar byed pa'i phyir de grags pa'i gnod par 'gyur ro zhe na ni zhes bya ba ni /
gal te pha rol po dag 'di skad ces gal te gzhan gyi bstan bcos la grags pa sel bar byed pa'i phyir grags pa'i gnod par mi 'gyur du zin kyang /
dbu ma pas rang gi bstan bcos la grags pa sel bar byed pa'i phyir /
de grags pa'i gnod par 'gyur ro zhes zer na'o / /
de skad ces zer na de dag la 'di skad ces de la ni grags pa'i gnod par 'gyur ro zhes brjod par mi bya'i de la ni khas blangs pa la gnod par 'gyur ro zhes brjod par bya ba'i rigs te zhes brjod par bya'o / /
gal te pha rol po na re /
ci'i phyir de khyed rang gi khas blangs pa la gnod par 'gyur ro zhes brjod par bya zhes zer na /
de yang kho bo cag la gnas mi rnyed de zhes bya ba smras te /
rang gi bstan bcos la grags pa sel bar byed pa ni khas blangs pa la gnod par 'gyur ba yin no zhes brjod par bya ba'i rigs pa las /
khyed kyi de grags pa'i gnod par 'gyur ro zhes brjod pas khyed la tha snyad la mi mkhas pa'i skyon brjod pa yin gyi /
kho bo cag dbu ma pa la khas blangs pa la gnod par 'gyur ba'i gnas med do zhes bya ba'i tha tshig go / /
gal te ji ltar gnas mi rnyed ce na /
de'i phyir don dam par 'gro ba po dang /
'gro ba gnyis yod par khas ma blangs pa'i phyir dang /
de dag mi 'thad par yang sngar bstan zin pa'i phyir ro zhes bya ba smras te /
'di la don dam par 'gro ba po dang 'gro ba gnyis yod par khas blangs nas don dam pa nyid du de dag sel bar byed na ni khas blangs pa la gnod par yang 'gyur ba zhig na /
don dam par de nyid yod par khas ma blangs pa'i phyir don dam par 'gro ba po dang 'gro ba de dag mi 'thad par yang sngar bstan zin pa'i phyir khas blangs pa la gnod par mi 'gyur ro / /
yang bshad pa /
don dam par 'gro ba po dang 'gro ba grub par gyur na nges par gcig pa nyid dam /
gzhan pa nyid du 'gyur grang na de yang mi 'thad do zhes bya ba la sogs pas ni sngar 'gro ba smra ba dag /
khyed na re 'gro ba po yang med la 'gro ba yang med do zhes zer bas tsai tra 'gro'o mai tra 'gro'o zhes 'jig rten la grags pa sel bar byed pa'i phyir grags pa'i gnod par 'gyur te /
dper na 'jig rten la ri bong can zla ba nyid du grags bzhin du /
zla ba nyid ma yin par sel bar byed pa bzhin no zhes zer bas 'gro ba po dang 'gro ba yod par bsgrub pa mi 'thad par slob dpon nyid kyis gsungs pa'i tshig le'ur byas pa'i don gyis 'dir yang bshad do zhes bya bar sbyar ro / /
'di skad bstan te /
don dam par 'gro ba po dang 'gro ba grub par gyur na de nyid nges par gcig pa nyid dam gzhan pa nyid du 'gyur grang na /
de gnyi gar yang mi 'thad do zhes ston to / /
ji ltar zhe na zhes bya ba ni pha rol pos 'dri ba'i tshig yin no / /
de nyid brtag par bya ste zhes bya ba ni gcig pa nyid dam /
gzhan pa nyid yin nam /
de gnyi gar mi 'thad pa nyid brtag par bya ste zhes bya bar sbyar ro / /
de'i phyir /
'gro ba de dang 'gro ba po / /
de nyid ces kyang byar mi rung / /
'gro ba dang ni 'gro ba po / /
gzhan nyid ces kyang byar mi rung / /
de ni dam bca' ba gnyis nye bar gzhag pa'o zhes bya ba smras te /
tshig le'ur byas pa de ni 'gro ba dang 'gro ba po gcig pa nyid kyang ma yin la gzhan pa nyid kyang ma yin par dam bca' ba gnyis nye bar gzhag pa yin no / /
ji ltar mi rung zhe na zhes bya ba ni ji ltar gcig pa nyid du mi rung zhes dri ba yin no / /
de'i phyir /
de nyid 'gro po yin gyur na / /
byed pa po dang las nyid kyang / /
gcig pa nyid du thal bar 'gyur / /
zhes bya ba gsungs te /
gal te 'gro ba gang yin pa de nyid 'gro ba po yin par gyur na /
byed pa po dang las nyid kyang gcig pa nyid du thal bar 'gyur bas de mi rung ste /
'di ltar 'gro ba ni las kyi ngo bo nyid yin la /
'gro ba po ni byed pa po'i ngo bo nyid yin pa'i phyir ro / /
de ltar na 'dir glags yod pa'i tshig yin pa'i phyir skabs kyi don dgag par nus shing bzlog pa'i don gsal ba'i tshig gi don to zhes bya ba ni gal te 'gro ba gang yin pa de nyid 'gro ba po yin par gyur na byed pa po dang las nyid gcig pa nyid du thal bar 'gyur ba de ltar na /
'dir 'gro ba po dang 'gro ba gcig tu gyur na byed pa po dang las nyid kyang gcig pa nyid du 'gyur ba'i glags yod pa'i tshig yin pa'i phyir de ni mi rung bas tshig le'ur byas pa 'di'i skabs kyi don 'gro ba dang 'gro ba po gcig pa nyid ces bya ba de dgag par nus shing skabs kyi don de las bzlog pa'i don 'gro ba dang 'gro ba po gcig nyid ma yin no zhes bya ba de dag gsal ba'i tshig gi don yin te /
tshig le'ur byas pa 'di'i don ni de yin no zhes bya ba'i tha tshig go / /
don de nyid dpes bstan pa'i phyir /
dper na gal te sgra rtag na bum pa yang rtag pa nyid du thal bar 'gyur te /
bum pa byas pa mi rtag pa ni rtag pa nyid du mi 'dod de /
de'i phyir sgra ni mi rtag ste byas pa'i phyir /
dper na bum pa bzhin no zhes bya ba lta bu'o zhes bya ba smras te /
'dis ni glags yod pa'i tshig yin pa'i phyir skabs kyi don dgag par nus shing bzlog pa'i don gsal ba'i tshig gi don to zhes bshad pa de nyid dpe bstan te /
dper na 'ga' zhig gis sgra rtag go zhes smras pa ni glags yod pa'i tshig yin te /
ji ltar zhe na gzhan dag na re /
gal te sgra rtag na bum pa yang rtag pa nyid du thal bar 'gyur te zhes bya ba'i glags yod pa'i tshig yin pa'i phyir de ni mi rung bas sgra rtag go zhes zer ba de'i skabs kyi don ni bum pa byas pa mi rtag pa nyid du mi 'dod do zhes bya ba 'dis dgag par nus shing skabs kyi don de las bzlog pa'i don sgra ni mi rtag ste byas pa'i phyir /
dper na bum pa bzhin no zhes bya ba de gsal ba'i tshig gi don yin pa lta bu'o / /
de'i phyir 'dir tshig gi don gyi dbang gis sbyor ba'i tshig ni zhes bya ba ni bzlog pa'i don gsal ba'i tshig gi don te zhes bya ba'i tshig gi don de'i dbang gis 'gro ba po dang 'gro ba gcig pa nyid ma yin par rjes su dpag pa'i sbyor ba'i tshig ni 'di ltar bya'o zhes bya bar sbyar ro / /
don dam par 'gro ba po dang 'gro ba gcig pa nyid ma yin te /
byed pa po dang las yin pa'i phyir /
dper na gcod pa po dang gcad pa bzhin no zhes bya ba ni chos can dang bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na gcod pa po dang gcad pa ni byed pa po dang las yin pa'i phyir gcig pa nyid ma yin pa de bzhin du /
'gro ba po dang 'gro ba yang byed pa po dang las yin pa'i phyir gcig pa nyid ma yin no / /
'dir gzhan dag na re /
dbu ma pas 'gro ba po dang 'gro ba gcig pa nyid ma yin par bshad pa ni don gyis go bas de gnyis gzhan pa nyid du bsgrubs pa yin pas des na khas blangs pa la gnod par 'gyur te /
'di ltar dbu ma pa'i sgrub pa'i mtha' las de gnyis gzhan pa nyid du yang mi 'dod pa'i phyir ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis 'gro ba dang 'gro ba gcig pa nyid ma yin no zhes bshad kyang de gnyis gzhan pa nyid du bstan pa ma yin no zhes bya ba smras te /
ma yin par dgag pa yongs su gzung ba'i tshul gyis gcig pa nyid ma yin par dgag pas gzhan pa nyid du sgrub par byed pa lta bu ma yin gyi kho bos med pa dgag pa nyid yongs su bzung bas 'gro ba po dang 'gro ba gcig pa nyid ma yin no zhes bshad kyang de gnyis gzhan pa nyid bstan pa ma yin pas khas blangs pa la gnod par mi 'gyur ro zhes bstan to // //
bam po nyi shu drug pa /
gzhan dag ni dam bcas pa'i don rnam par brtags nas /
gcig la gcig nus pas stong pa nyid kyi mtshan nyid kyis gzhan pa nyid gcod pa po dang gcad pa la med pa'i phyir dpe med do zhes zer ro zhes bya ba ni grangs can nus pa smra ba dag gis /
dbu ma pas sngar 'gro ba po dang 'gro ba gcig pa nyid ma yin par dam bcas pa'i don rnam par brtags nas /
dbu ma pa'i dpe gcod pa po dang bcad pa bzhin no zhes bya ba de ma grub par rgol ba yin no / /
'di skad bstan te /
gcig pa nyid ma yin pa zhes bya ba ni gzhan pa nyid yin la /
de yang gcig la gcig nus pas stong pa nyid kyi mtshan nyid kyis gzhan pa nyid yin te /
'gro ba'i nus pas kyang 'gro ba po stong la /
'gro ba po'i nus pas kyang 'gro ba stong ste /
gcig gi nus pa gcig la med pa'i mtshan nyid kyis gzhan pa nyid yin no / /
gal te de ltar sgrub na gcig la gcig nus pas stong pa nyid kyi mtshan nyid kyis gzhan pa nyid ces bya ba de gcod pa po dang gcad pa la med pa'i phyir de dper mi rung ngo / /
ci'i phyir zhe na /
kho bo cag gi grub pa'i mtha' las /
snying stobs dang rdul dang mun pa'i rang bzhin ni rtag pa dang thams cad du song ba'i phyir dngos po thams cad ni thams cad kyi bdag nyid yin par 'dod pas de nas gcod pa po dang gcad pa gnyis gcig la gcig nus pas stong pa nyid kyi mtshan nyid kyis gzhan pa nyid ma yin te /
gcod po pa'i nus pa yang gcad pa la yod la /
gcad pa'i nus pa yang gcod pa po la yod de de gnyis bdag nyid gcig pa'i phyir gzhan pa nyid kyi dper mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te / /
gcig pa nyid tsam dgag pa'i phyir / /
dang zhes bya ba la sogs pa smras te /
'dir kho bo'i bsgrub par bya ba ni gcig pa nyid tsam dgag pa kho na yin gyi /
gcig la gcig nus pas stong pa nyid kyi mtshan nyid kyis gzhan pa nyid ma yin pa'i phyir klan ka de ni bzang po ma yin no / /
de yang gcod pa po dang gcad pa'i gsal ba tha dad pa'i phyir grags pa kho na'o zhes bya ba ni gzhan pa nyid de yang 'jig rten la grags pa nyid kho na yin te /
'di ltar gcod pa po dang gcad pa'i gsal ba'i ngo bo nyid tha dad pa'i phyir de gnyis gzhan pa nyid yin par 'jig rten la grags pa kho na yin pas kho bo'i dpe med pa ma yin no / /
gcig la gcig nus pas stong pa nyid kyi mtshan nyid kyang dam bcas pa'i don khas blangs nas rtogs par bya ba dang rtogs par byed pa kun rdzob tu gcig la gcig nus pas stong pa spyir grub pa dag kho na dpe nyid du 'dod pa'i phyir dpe med pa ma yin no zhes bya bas ni 'di skad bstan te /
yang na gcig la gcig nus pas stong pa nyid kyi mtshan nyid kyis gzhan pa nyid khas blangs na yang kho bo'i dpe gcod pa po dang gcad pa gcig pa nyid ma yin pa kun rdzob tu 'gyur te /
gang gi tshe 'gro ba po dang 'gro ba gcig la gcig nus pas stong pa nyid kyi mtshan nyid kyis gzhan pa nyid yin par sgrub pa de'i tshe dam bcas pa'i don de khas blangs nas /
dper na rtogs par bya ba gtso bo dang rtogs par byed pa skyes bu nyid byed pa po dang las kyi mtshan nyid kyis kun rdzob tu gcig la gcig nus pas stong pas gzhan pa nyid du 'grub pa de bzhin du 'gro ba po dang 'gro ba yang byed pa po dang las kyi mtshan nyid kyis kun rdzob tu gcig la gcig nus pas stong pas gzhan pa nyid du 'grub par 'gyur bas kho bo'i dpe med pa ma yin no / /
grangs can dag gis skyes bu byed pa po nyid ma yin te rang bzhin ni byed pa po yin la skyes bu ni za ba po yin pa'i phyir /
byed pa po dang las nyid kyi gtan tshigs mi 'grub po zhes kyang smra bar mi nus te /
'di ltar blos yon tan rnams kyang bdag las gzhan la bdag kyang yon tan rnams las gzhan no snyam du nges par 'dzin pa na rtogs par bya ba rtogs par byed pa po nyid yin pa'i phyir ro / /
ci ste yang don dam par gcod pa po dang gcad pa gzhan pa nyid ma yin te /
dpag tu yod pa'i phyir gcad pa'i rang gi bdag nyid bzhin pas de'i phyir 'gal ba 'khrul pa med pa'i gnod par 'gyur zhe na zhes bya ba ni grangs can dag gcod pa po dang gcad pa gzhan pa nyid ma yin par bsgrub pa'i tshig yin te /
'dir yang gcod pa po dang gcad pa zhes bya ba 'di ni chos can yin te /
gcod pa po lhas byin dang gcad pa shing dag go / /
gzhan pa nyid ma yin te zhes bya ba 'di ni bsgrub par bya ba chos yin te /
gcod pa po'i bdag nyid las gcad pa'i bdag nyid gzhan pa nyid ma yin par sgrub pa yin no / /
dpag tu yod pa'i phyir zhes bya ba ni sgrub pa'i chos yin te tshad yod pa'i phyir ro / /
gcad pa'i rang gi bdag nyid bzhin pas zhes bya ba 'di ni dpe yin te /
dper na gcad pa'i rang gi bdag nyid ni dpag tu yod pa'i phyir rang gi bdag nyid las gzhan pa nyid ma yin pa de bzhin du gcod pa'i rang gi bdag nyid kyang dpag tu yod pa'i phyir gcad pa'i rang gi bdag nyid las gzhan pa nyid ma yin no / /
de'i phyir ji re zhig byed pa po dang las yin pa'i phyir gcod pa po dang gcad pa bzhin du gzhan pa nyid du 'gyur ram /
'on te dpag tu yod pa'i phyir gcad pa'i rang gi bdag nyid bzhin du gcod pa po las gzhan pa nyid ma yin par 'gyur te /
de'i phyir 'gal ba 'khrul pa med pa'i gnod par 'gyur ro zhes zer ro / /
de skad ces zer ba de'i len du 'dir 'grel pa byed pa nyid kyis de yang rigs pa ma yin te /
gcad pa'i rang gi bdag nyid gzhan pa nyid ma yin par grub pa'i phyir /
'gal ba 'khrul pa med pa'i gnod par mi 'gyur ba'i phyir ro zhes bya ba smras te /
don dam par gcad pa'i rang gi bdag nyid gzhan pa nyid ma yin par ma grub pa'i phyir /
ci re zhig byed pa po dang las yin pa'i phyir gcod pa po dang gcad pa bzhin du gzhan pa nyid du 'gyur ram 'on te dpag tu yod pa'i phyir gcod pa'i rang gi bdag nyid bzhin du gzhan pa nyid ma yin par 'gyur zhes 'gal ba 'khrul pa med pa'i gnod par mi 'gyur ba'i phyir de yang rigs pa ma yin no / /
'gal ba 'khrul pa med pa'i gnod pa yod du zin na yang /
gcig pa nyid dang tha dad pa nyid kyi mtha' gnyis la mi 'chel bas /
don dam par mi sgrub par ston par 'dod pa'i phyir 'dod pa 'grub po zhes bya ba ni /
gal te khyed zer ba ltar gcod pa po dang gcad pa gzhan nyid ma yin te dpag tu yod pa'i phyir gcad pa'i rang gi bdag nyid bzhin pas 'gal ba 'khrul pa med pa'i gnod pa yod du zin na yang /
nged dbu ma pa ni gcig pa nyid dang tha dad pa nyid kyi mtha' gnyis la mi 'chel bas /
don dam par gcig pa nyid dang tha dad pa nyid mi sgrub pa yin pa la /
khyod kyis don dam par gcod pa po dang gcad pa gzhan pa nyid ma yin par smra ba ni tha dad pa nyid kyi mtha' mi sgrub par ston par 'dod pa'i phyir dbu ma pa'i 'dod pa 'grub po zhes bya ba'i tha tshig go / /
tha snyad du gcig pa nyid sgrub na ni grags pa'i gnod par 'gyur ro zhes bya ba ni ci ste grangs can dag kun rdzob kyi tha snyad du gcod pa po dang gcad pa gcig pa nyid du sgrub na ni 'jig rten la de gnyis tha dad par grags pa'i gnod pa khyod la 'byung bar 'gyur ro / /
ci ste yang dam bcas pa'i don sgro btags nas 'gro ba po dang 'gro ba gcig pa nyid ma yin no zhes bshad pas 'gro ba po dang 'gro ba gzhan pa nyid du bstan pa yin pas khas blangs pa la gnod par 'gyur ro zhes rgol na zhes bya ba ni /
ci ste yang grangs can dag gis dbu ma pas dam bcas pa'i don log par sgro btags nas /
'di skad ces dbu ma pas 'gro ba po dang 'gro ba gcig pa nyid ma yin par bshad pas des na 'gro ba po dang 'gro ba gzhan pa nyid du bstan pa yin pas /
de lta na dbu ma pa nyid kyis 'gro ba po dang 'gro ba gzhan pa nyid ma yin par khas blangs pa la gnod par 'gyur ro zhes rgol na'o / /
de yang de nyid kyi lan btab zin to zhes bya ba ni de skad ces rgol ba de yang sngar 'gro ba po dang 'gro ba gcig pa nyid ma yin no zhes bshad kyang de gnyis gzhan pa nyid du bstan pa ma yin no zhes bstan pa de nyid kyi dbu ma pa de med par dgag pa'i don yongs su 'dzin gyi ma yin par dgag pa'i don ni mi 'dzin to zhes bshad pas lan btab zin to / /
gang dag ji skad bshad pa'i skyon yongs su spang bar 'dod pas na gzhan pa nyid kyi phyogs la brten pa de dgag pa'i phyir dam bca' ba nye bar gzhag pa gnyis pa rab tu sgrub pa bstan par bya ste zhes bya ba ni sngar don dam par 'gro ba po dang 'gro ba 'grub par gyur na nges par gcig pa nyid dam gzhan pa nyid du 'gyur grang na de yang mi 'thad do zhes dam bca' ba gnyis nye bar gzhag pa las /
dang po shos ni rab tu bsgrubs zin to / /
da ni gnyis pa rab tu bsgrub pa bstan par bya ste zhes bya bar sbyar ro / /
'du byed kyi tshogs rgyu dang rkyen so sor nges pa yod na 'byung ba ngo bo nyid tha dad pa bya ba'i gzhir gyur pa thog ma med pa'i dus nas 'jug pa'i spros pa'i bag chags dang sa bon dang rgyu las byung ba yang dag pa ma yin pas kun du rtog pa'i dbang gis yul gzhan du bar chad med par skye ba la zhes bya bas ni /
kun rdzob kyi tha snyad du 'gro ba po dang 'gro ba zhes bya ba'i tshig gi don ston te /
de la 'du byed kyi tshogs zhes bya ba ni 'gro ba po ste phung po lnga'i bdag nyid kyi tshogs so / /
de ni khyad par gyi gzhi yin la /
rgyu dang rkyen so sor nges pa yod na 'byung ba ngo bo nyid tha dad par bya ba'i gzhir gyur pa thog ma med pa'i dus nas 'jug pa'i spros pa'i bag chags dang sa bon dang rgyu las byung ba zhes bya ba dag gis ni de'i khyad par yin par sbyar ro / /
de la rgyu dang rkyen so sor nges pa yod na 'byung ba zhes bya ba ni 'du byed kyi tshogs de ni mer mer po la sogs pa rgyu dang nyon mongs pa la sogs pa rkyen gyi mtshan nyid so sor nges pa lhas byin gyi rgyu dang rkyen gang dag yin pa de dag mchod sbyin gyi ma yin pa lta bu dag yod na 'byung ba yin no / /
ngo bo nyid tha dad pa zhes bya ba ni 'du byed kyi tshogs de ni phung po lnga'i bdag nyid kyi ngo bo nyid tha dad pa yang yin no zhes bya ba'i gzhir gyur pa zhes bya ba ni 'du byed kyi tshogs de ni 'gro ba'i bya ba'i gzhir gyur pa yang yin no / /
thog ma med pa'i dus nas 'jug pa'i spros pa'i bag chags dang sa bon dang rgyu las byung ba zhes bya ba ni 'du byed kyi tshogs de ni 'khor ba thog ma med pa'i dus nas 'jug pa'i spros pa dag gi spyod pa phung po dang khams dang skye mched dang /
skye ba dang 'gag pa la sogs pa'i rnam pa brjod pa'i bag chags can dang rgyu zhes bya ba kun gzhi rnam par shes pa las byung ba yin te /
re zhig de dag gis ni kun rdzob kyi tha snyad du 'gro ba po zhes bya ba'i tshig gi don bstan to / /
yang dag pa ma yin pa kun du rtog pa'i dbang gis yul gzhan du bar chad med par skye ba la zhes bya bas ni kun rdzob kyi tha snyad du 'gro ba zhes bya ba'i tshig gi don bstan to /
'gro ba po 'du byed kyi tshogs de kun brtags pa'i dbang gis 'gro ba lnga pa'i 'khor ba'i yul gzhan nas gzhan du bar chad med par skye ba ni 'gro ba zhes bya'o / /
de ltar na 'gro ba po'i mtshan nyid 'du byed kyi tshogs de ni bya ba'i gzhi yin te /
gzhan gyi dbang gi ngo bo nyid yin no / /
'gro ba'i mtshan nyid yang dag pa ma yin pa kun du rtog pa'i dbang gis yul gzhan du bar chad med par skye ba de ni bya ba yin te kun brtags pa'i ngo bo nyid do / /
de'i phyir de lta bu'i 'gro ba po dang 'gro ba zhes bya ba'i tshig gi don de la /
gal te 'gro dang 'gro ba po / /
gzhan pa nyid du rnam brtags na / /
glags yod pa'i skyon 'di lta bur 'gyur ro zhes bya bar sbyar ro / /
rnam par rtog par byed pa ni 'ga' yang bzlog par bya ba ma yin te /
mi 'dod pa thob pa nyid kyis gnod par 'gyur ro zhes bya ba ni 'jig rten na ka ba la glang po cher rtog par byed pa la sogs pa'i gang zag ni 'ga' yang bzlog par bya ba ma yin te /
rang dgar rtog par byed la rag mod kyi /
ka ba glang po che yin par mi 'grub pas mi 'dod pa thob pa nyid kyis rtog ge pa rang la gnod par 'gyur ba yin pas 'dir yang 'gro ba smra ba dag /
gal te 'gro ba dang 'gro ba po gzhan pa nyid du rnam par rtog na de yang rang dgar rtog la ni rag mod kyi de gnyis gzhan pa nyid du mi 'grub pas mi 'dod pa thob pa nyid kyis rtog ge pa rang la gnod par 'gyur ro / /
ji lta zhe na zhes bya ba ni pha rol pos 'dri ba'i tshig yin no de bstan pa'i phyir /
'di la 'gro ba dang 'gro ba po gzhan pa nyid du khas len na /
'gro po med pa'i 'gro ba dang / /
'gro ba med pa'i 'gro bor 'gyur / /
zhes bya ba smras te /
gal te 'gro ba dang 'gro ba po gzhan pa nyid du rnam par brtags na de lta na gzhi 'gro ba po med pa'i bya ba 'gro ba rang las rab tu grub par 'gyur ba dang bya ba 'gro ba med pa'i gzhi 'gro ba po mi ltos pas rang las rab tu grub par 'gyur bas de gnyi ga yang mi 'thad do / /
gzhan yin pa'i phyir dper na bum pa dang snam bu gnyis rten dang brten pa'i dngos pos ltos pa med pa lta bur 'gyur bar dgongs so zhes bya ba ni /
gal te 'gro ba dang 'gro ba po gzhan pa nyid du rnam par brtags na 'gro ba po med pa'i 'gro ba dang /
'gro ba med pa'i 'gro ba por 'gyur ro zhes bya ba ni dper na bum pa dang snam bu gnyis rten dang brten pa'i dngos po gzhi dang bya ba'i tshul gyis ltos pa med de /
bum pa med par yang snam bu dmigs pa dang /
snam bu med par yang bum pa dmigs par 'gyur ba de bzhin du /
'gro ba dang 'gro ba po gnyis kyang rten dang brten pa'i dngos pos gzhi dang bya ba'i tshul gyis ltos pa med de 'gro ba po med par 'gro ba dmigs pa dang /
'gro ba med par yang 'gro ba po dmigs pa'i skyon du 'gyur bar slob dpon gyis dgongs pa yin no / /
gzhan pa nyid du smra ba yang 'gro ba po med pa'i 'gro ba dang 'gro ba med pa'i 'gro ba po mi 'dod do zhes bya ba ni /
gang dag gzhan pa nyid du smra ba de dag kyang 'gro ba po dang 'gro ba gnyis gcig la gcig mi ltos par so so nas grub pa yod pa nyid du mi 'dod do zhes bya ba'i tha tshig go / /
glags yod pa'i sgo des phyogs kyi chos ni 'gro ba po dang 'gro ba ltos pa dang bcas pa nyid yin la zhes bya ba ni /
gal te 'gro dang 'gro ba po / /
gzhan pa nyid du rnam brtags na / /
'gro po med pa'i 'gro ba dang / /
'gro ba med pa'i 'gro bor 'gyur / /
zhes bya bas gal te 'gro ba dang 'gro ba po gzhan pa nyid du rnam par rtog na 'gro ba po dang 'gro ba ltos pa med par 'gyur ba'i sgo ji skad bstan pa de la 'dir 'gro ba po dang 'gro ba gzhan pa nyid ma yin par bsgrub pa'i phyogs la phyogs kyi chos gtan tshigs su bzung ba ni 'gro ba po dang 'gro ba ltos pa dang bcas pa nyid yin par ston to zhes bya ba'i tha tshig go / /
bsgrub par bya ba chos ni gzhan ma yin pa nyid yin zhes bya ba ni /
'gro ba po dang 'gro ba gzhan pa nyid ma yin par bsgrub pa'i phyogs 'di la bsgrub par bya ba chos ni gzhan pa nyid ma yin par bstan te /
chos can 'gro ba po dang 'gro ba de la don dam par gzhan pa nyid ma yin pa zhes bya ba chos khyad par can de bsgrub par bya ba yin no / /
dpe ni de'i dbang gis bsgrub par bya ba dang sgrub pa'i chos grags pa dang ldan pa'i chos can yin par bstan to zhes bya bas ni chos mthun pa'i dpe bstan te /
de la dpe ni zhes bya ba ni 'gro ba po dang 'gro ba gzhan pa nyid ma yin pa'i dpe'o / /
de'i dbang gis zhes bya ba ni bsgrub par bya ba dang sgrub pa'i chos kyi dbang gis dpe bstan dgos te zhes bya ba'i tha tshig go / /
dpe de yang gang zhe na /
de'i phyir bsgrub par bya ba dang sgrub pa'i chos grags pa dang ldan pa'i chos can yin par ston to zhes bya ba smras te /
bsgrub par bya ba chos grags pa zhes bya ba ni bsgrub par bya ba nyid chos yin pas bsgrub par bya ba chos te /
de yang gang zhe na /
skabs 'dir ni gzhan pa nyid ma yin pa zhes bya ba yin par sbyar ro / /
de yang rgol ba dang phyir rgol ba gnyi ga la grags pa yin pas bsgrub par bya ba chos grags pa zhes bya'o / /
sgrub pa'i chos grags pa zhes bya ba ni 'gro ba po dang 'gro ba gzhan pa nyid ma yin par bsgrub pa'i gtan tshigs te /
de yang gang zhe na /
skabs 'dir ni brjod pa khyad par can 'jug pa'i ltos pa dang bcas pa zhes bya ba yin par sbyar ro / /
de yang rgol ba dang phyir rgol ba gnyis ka la grags pa yin pas sgrub pa'i chos grags pa zhes bya'o / /
de ltar bsgrub par bya ba dang sgrub pa'i chos grags pa dang ldan pa'i chos can dper bstan du rung ba de yang gang zhe na /
'gro ba'i rang gi bdag nyid dam 'gro ba po'i rang gi bdag nyid yin te /
de la yang bsgrub par bya ba chos gnyi ga la grags pa gzhan pa nyid ma yin pa zhes bya ba dang /
sgrub pa'i chos gnyi ga la grags pa brjod pa khyad par can 'jug pa'i ltos pa dang bcas pa zhes bya ba yod pas de'i phyir /
dpe ni de'i dbang gis bsgrub par bya ba dang sgrub pa'i chos grags pa dang ldan pa'i chos can yin par bstan to zhes bya ba smos so / /
'dir sbyor ba'i tshig ni zhes bya ba ni 'gro ba po dang 'gro ba gzhan pa nyid ma yin par bstan pa sgrub pa'i skabs 'dir rjes su dpag pa gtan tshigs dang dpe dang ldan pas sbyor ba'i tshig tu 'gyur ba ni 'og nas chos can dang /
bsgrub par bya ba chos dang sgrub pa'i chos dang dpe nye bar sbyor ba rnams yin par sbyar ro / /
don dam par 'gro ba po las 'gro ba gzhan pa nyid ma yin par shes par bya ste /
brjod pa khyad par can 'jug pa'i ltos pa dang bcas pa'i phyir /
dper na 'gro ba'i rang gi bdag nyid bzhin no zhes bya ba ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gro ba'i rang gi bdag nyid ni 'gro'o zhes brjod pa khyad par can 'jug pa'i ltos pa dang bcas pa'i phyir /
rang gi bdag nyid las gzhan pa nyid ma yin pa de bzhin du /
'gro ba po yang bgom pa'i lam du 'gro'o zhes bya ba'i brjod pa khyad par can 'jug pa'i ltos pa dang bcas pa'i phyir 'gro ba po las 'gro ba gzhan pa nyid ma yin par shes par bya'o / /
de bzhin du don dam par 'gro ba las kyang 'gro ba po gzhan pa nyid ma yin par nges par gzung bar bya ste /
brjod pa khyad par can 'jug pa'i ltos pa dang bcas pa'i phyir /
dper na 'gro ba po'i rang gi bdag nyid bzhin no zhes bya ba yang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gro ba po'i rang gi bdag nyid ni bgom pa'i lam du 'gro'o zhes bya ba'i brjod pa khyad par can 'jug pa'i ltos pa dang bcas pa'i phyir rang gi bdag nyid las gzhan pa nyid ma yin pa de bzhin du 'gro ba yang 'gro'o zhes brjod pa khyad par can 'jug pa'i ltos pa dang bcas pa'i phyir /
'gro ba las kyang 'gro ba po gzhan pa nyid ma yin par nges par gzung bar bya'o / /
'dir yang rtog ge pa gzhan dag na re /
gtan tshigs kyi mtshan nyid ni tshul gsum dang ldan pa'i rtags kyis rjes su dpag par bya ba la yod pa dang /
mthun pa'i phyogs la yod pa dang /
mi mthun pa'i phyogs las ldog pa nyid du nges pa yin na /
'dir 'gro ba po dang 'gro ba gzhan pa nyid ma yin par bsgrub pa'i gtan tshigs brjod pa khyad par can 'jug pa'i ltos pa dang bcas pa'i phyir zhes bya ba de rjes su dpag par bya ba la yod pa nyid dang /
mthun pa'i phyogs la yod pa nyid yin du zin kyang /
mi mthun pa'i phyogs las ldog pa nyid ma bstan pas gtan tshigs su mi rung ngo zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis mi mthun pa'i phyogs las ldog pa ma bstan pa ni de med pa'i phyir de las ldog par grub pa'i phyir ro zhes bya ba smras te /
gang dang gang brjod pa khyad par can 'jug pa'i ltos pa dang bcas pa de dang de thams cad gzhan pa nyid ma yin no zhes bstan pa'i mi mthun pa'i phyogs gang dang gang brjod pa khyad par can 'jug pa'i ltos pa med pa de dang de thams cad gzhan pa nyid yin no zhes ma bstan pa ni mi mthun pa'i phyogs de med pa'i phyir ma bstan te /
de ma bstan kyang mi mthun pa'i phyogs med pa de la gtan tshigs rang bzhin gyis mi 'jug pa nyid ldog pa yang yin pas mi mthun pa'i phyogs las ldog pa nyid du nges pa'i tshul gyis btags kyang 'grub pa'i phyir nyes pa med do / /
gal te rten dang brten par 'brel pa rab tu ma grub pa dag la ltos pa dang bcas pa nyid ma grub pa'i phyir phyogs kyi chos gcig la ma khyab pa nyid yin no zhes bya ba ni gzhan pa nyid du smra ba dag na re /
khyed dbu ma pas rdza mkhan la sogs pa dngos po ji snyed pa thams cad phyogs su byas pas /
de dag la gzhan pa nyid med pas rten dang brten par 'brel pa rab tu ma grub pa'i phyir rdza mkhan la sogs pa rdza ma la sogs pa la mi ltos par gzhan du 'gro ba'i tshe na de dag la ltos pa dang bcas pa nyid ma grub pa'i phyir khyed kyi gtan tshigs brjod pa khyad par can 'jug pa'i ltos pa dang bcas pa zhes bya ba de phyogs kyi phyogs gcig la ma khyab pa nyid yin pas ma grub po zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de dag la yang tha na 'di ni gzhan no / /
'di yang gzhan no zhes brjod pa khyad par can 'jug pa gdon mi za bar yod pas ltos pa dang bcas pa nyid yin pa'i phyir skyon med do zhes bya ba smras te /
rdza mkhan rdza ma mi byed cing rdza ma la mi ltos pa'i tshe na rdza mkhan zhes bya ba'i tha snyad kyang med kyi rdza mkhan la ltos nas rdza ma zhes brjod pa dang /
rdza ma la ltos nas rdza mkhan zhes brjod pa yod pa'i sgo nas tha na 'di ni gzhan no / /
'di yang gzhan no zhes brjod pa khyad par can 'jug pa gdon mi za bar yod pas ltos pa dang bcas pa nyid yin pa'i phyir /
gtan tshigs ma grub pa'i skyon med do zhes bstan to / /
'dir bye brag pa dag na re /
khyed dbu ma pas rdza mkhan la ltos nas tha ga pa gzhan la /
tha ga pa la ltos nas rdza mkhan gzhan du gyur pas de gnyis ltos pa dang bcas pa nyid yin no zhes gang smras pa de mi rung ste /
'di ltar kho bo cag ni gzhan ma yin pa rnam par bcad pas gzhan nyid yin pa dang /
gzhan nyid ces bya ba'i yon tan dang ldan pa nyid yin par 'dod pas khyed dbu ma pa'i gtan tshigs kyi don ma grub pa nyid yin no zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis gang dag la gzhan pa ma yin pa rnam par bcad pas sam /
gzhan nyid dang ldan pa'i phyir gzhan nyid yin pa de dag la yang de la ltos nas 'di ni gzhan no / /
'di yang gzhan no zhes brjod pa khyad par can 'jug pa gdon mi za bar ltos pa dang bcas pa nyid yin pa'i phyir /
gtan tshigs kyi don ma grub pa nyid med do zhes bya ba smras te /
gzhan ma yin pa rnam par gcad pas gzhan nyid yin par 'dod pa de la yang bum pa ma yin pa rnam par gcad pa de la ltos nas snam bu gzhan nyid yin no zhes brjod pa khyad par can 'jug pa gdon mi za bar yod par ltos pa dang bcas pa nyid yin la gzhan nyid ces bya ba'i yon tan dang ldan pa'i phyir gzhan nyid yin par 'dod pa de la yang gzhan nyid ces bya ba'i yon tan de la ltos nas rta 'di ni gzhan no / /
ba lang 'di yang gzhan no zhes brjod pa khyad par can 'jug pa gdon mi za bar yod pas ltos pa dang bcas pa nyid yin pa'i phyir /
kho bo gtan tshigs kyi don ma grub pa nyid med do zhes bstan to / /
'dir rtog ge pa gzhan dag na re /
'o na dbu ma pa'i gtan tshigs kyi don brjod pa khyad par can 'jug pa'i ltos pa dang bcas pa zhes bya ba de ci re zhig ltos pa dang bcas pa'i phyir 'gro ba po las 'gro ba dper na 'gro ba'i rang gi bdag nyid bzhin du gzhan pa nyid ma yin par 'gyur ram /
'on te ltos pa dang bcas pa'i phyir rdza mkhan las tha ga pa gzhan nyid yin pa lta bur 'gyur te /
de'i phyir dbu ma pa'i gtan tshigs ma nges pa nyid yin no zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis rjes su dpag pa ji skad bstan pa nyid kyis gzhan nyid ma grub pa'i phyir mi mthun pa'i phyogs med pas ma nges pa nyid kyang ma yin no zhes bya ba smras te /
'gro ba po dang 'gro ba gzhan pa nyid dgag pa'i mtshan nyid kyis rjes su dpag pa ji skad bstan pa nyid kyis rdza mkhan dang tha ga pa la sogs pa gzhan nyid du ma grub pa'i phyir /
gzhan pa nyid ma yin pa'i mi mthun pa'i phyogs gzhan nyid med pas kho bo'i gtan tshigs ma nges pa nyid kyang ma yin no / /
'dir rgol ba gzhan dag na re /
'o na khyed dbu ma pa na re /
'gro ba po dang 'gro ba yang gzhan pa nyid ma yin la /
rdza mkhan dang tha ga pa la sogs pa yang gzhan pa nyid ma yin no zhes zer ba ni 'jig rten pa de dag gzhan pa nyid du grags pa dang 'gal bas grags pa'i gnod pa yod par 'gyur ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis grags pa'i gnod pa yang med de /
de kho na dpyad pa ni shing rta mkhan la sogs pa blo ma sbyangs pa dag gi dbang du ma byas pa'i phyir dang /
sngar bstan zin pa'i phyir zhes bya ba smras te /
don dam par chos thams cad gzhan pa nyid ma yin pa'i de kho na dpyad pa ni 'jig rten shing rta mkhan dang ba lang rdzi'i chung ma la sogs pa blo ma sbyangs pa dag gi dbang du ma byas pa'i phyir dang /
sngar kun rdzob tu skye ba yod la don dam par skye ba med do zhes bstan pa bzhin du 'dir yang kun rdzob tu gzhan pa nyid yin la /
don dam par gzhan pa nyid ma yin par bstan pas grags pa'i gnod par 'gyur ba'i skyon med do / /
ci ste yang 'gro ba las 'gro ba po gzhan pa nyid yin te /
tha snyad yod pa'i phyir /
dper na lhas byin gyi rta zhes bya ba bzhin no snyam na zhes bya ba ni gzhan pa nyid du smra ba dag 'gro ba po'i 'gro ba zhes bya ba'i tha snyad yod pa'i sgo nas /
'gro ba las 'gro ba po gzhan pa nyid du bsgrub pa yin te /
'dir yang chos can dang bsgrub par bya ba chos dang /
dpe yin par go rims bzhin du sbyar te /
dper na lhas byin gyi rta zhes bya ba la lhas byin gyi zhes bya ba dang rta zhes bya ba'i tha snyad yod pa'i phyir /
rta las lhas byin gzhan pa nyid yin pa de bzhin du /
'gro ba po'i 'gro ba zhes bya ba la yang 'gro ba po'i zhes bya ba dang /
'gro ba zhes bya ba'i tha snyad yod pa'i phyir 'gro ba las 'gro ba po gzhan pa nyid yin no zhes zer ba yin no / /
de skad ces zer ba de'i lan du /
'dir 'grel pa byed pa nyid kyis de yang bzang po ma yin te /
'gro ba po'i rang gi bdag nyid ces bya ba 'gro ba po la grub pas phyogs kyi phyogs gcig la ma grub pa'i phyir dang zhes bya ba la sogs pa smras te /
'gro ba po'i rang gi bdag nyid ces bya ba'i tha snyad gang yin pa de 'gro ba po la grub pas 'gro ba po la 'gro ba po'i rang gi bdag nyid ces bya ba'i tha snyad yod du zin kyang de las gzhan nyid med do / /
lhas byin gyi rta zhes bya ba la ni lhas byin gyi rta zhes bya ba'i tha snyad kyang yod la gzhan pa nyid kyang yod pas /
de'i phyir gzhan pa nyid ces bya ba'i tha snyad de lhas byin gyi rta zhes bya ba phyogs kyi phyogs gcig la grub tu zin kyang /
'gro ba po'i rang gi bdag nyid ces bya ba phyogs kyi phyogs gcig la ma grub pa'i phyir 'gro ba las 'gro ba po gzhan pa nyid ma yin pas rtog pa de yang bzang po ma yin no / /
phyogs kyi phyogs gcig la ma grub pa'i phyir bzang po ma yin pa 'ba' zhig tu yang ma zad kyi rgol ba rang la ma nges pa nyid yin pa'i phyir yang bzang po ma yin te /
de'i phyir 'gro ba po rang gi bdag nyid kyis rang la yang ma nges pa nyid yin pa'i phyir ro zhes bya ba smras te /
ci re zhig tha snyad yod pa'i phyir dper na lhas byin gyi rta zhes bya ba bzhin du /
'gro ba las 'gro ba po gzhan pa nyid yin par 'gyur ram /
'on te tha snyad yod pa'i phyir dper na 'gro ba po'i rang gi bdag nyid ces bya ba bzhin du 'gro ba las 'gro ba po gzhan pa nyid ma yin par 'gyur te /
de'i phyir tha snyad yod pa'i phyir zhes bya ba'i gtan tshigs de ni 'gro ba po rang gi bdag nyid gzhan pa nyid ma yin pa la yang yod la /
lhas byin dang rta gzhan pa nyid la yang yod pas rgol ba rang la yang ma nges pa nyid yin pa'i phyir bzang po ma yin no / /
phyogs kyi phyogs gcig la ma grub pa dang rang la ma nges pa'i phyir bzang po ma yin pa 'ba' zhig tu yang ma zad kyi /
de ni dpe med pa'i phyir yang bzang po ma yin te /
de'i phyir lhas byin dang rta yang gzhan pa nyid du ma grub pa'i phyir /
dpe yang med pa'i phyir ro zhes bya ba smras te /
don dam par lhas byin dang rta yang gzhan pa nyid du ma grub pa'i phyir khyod kyi dpe lhas byin gyi rta zhes bya ba bzhin no zhes bya ba de yang med pa'i phyir bzang po ma yin no / /
des blo tha dad pa'i phyir zhes bya ba la sogs pa'i gtan tshigs dag gi lan kyang btab pa yin no zhes bya ba ni tha snyad yod pa'i phyir zhes bya ba'i gtan tshigs de phyogs kyi phyogs gcig la ma grub pa dang /
rang la ma nges pa nyid dang dpe med pa'i phyir bzang po ma yin no zhes ji skad bshad pa des blo tha dad pa'i phyir zhes bya ba dang /
mtshan nyid tha dad pa'i phyir zhes bya ba dang /
rigs tha dad pa'i phyir zhes bya ba dang /
dbyibs tha dad pa'i phyir zhes bya ba dang /
skye gnas tha dad pa'i phyir zhes bya ba la sogs pa'i gtan tshigs dag gi lan kyang btab pa yin no / /
'di skad bstan te ci ste yang gzhan pa nyid du smra ba dag /
'gro ba las 'gro ba po gzhan pa nyid yin te /
blo tha dad pa'i phyir /
dper na lhas byin gyi blo dang rta'i blo tha dad pa bzhin no zhe 'am /
'gro ba las 'gro ba po gzhan pa nyid yin te mtshan nyid tha dad pa'i phyir /
dper na lhas byin dang rta'i mtshan nyid tha dad pa bzhin no zhe 'am /
'gro ba las 'gro ba po gzhan pa nyid yin te /
rigs tha dad pa'i phyir /
dper na lhas byin dang rta'i rigs tha dad pa bzhin no zhe'am /
'gro ba las 'gro ba po gzhan pa nyid yin te /
dbyibs tha dad pa'i phyir /
dper na lhas byin dang rta'i dbyibs tha dad pa bzhin no zhe 'am /
'gro ba las 'gro ba po gzhan pa nyid yin te /
skye gnas tha dad pa'i phyir /
dper na lhas byin dang rta'i skye gnas tha dad pa bzhin no zhes bya ba la sogs pa'i gtan tshigs brjod na de dag la yang phyogs kyi phyogs gcig la ma grub pa dang /
rang la ma nges pa nyid dang /
don dam par dpe med pa'i phyir bzang po ma yin te zhes lan snga ma bzhin du gdab par bya ba yin no / /
ci ste yang blo rnon po'i blo la 'gro ba po lhas byin zhes bya ba'i sgra gang yin pa de ni rang gi bdag nyid las gzhan pa'i tshig gi don dang 'brel pa'i yul yin te /
'jug pa dang ldog pa yod pa'i phyir dper na la ba sngon po zhes bya ba'i sgra bzhin no / /
sgra gang la ji skad smos pa'i rnam pa med pa de la ni 'jug pa dang ldog pa med de /
dper na yod pa nyid kyi sgra bzhin no snyam du sems na zhes bya ba ni /
dbu ma pas gzhan pa nyid du smra ba dag la ci ste yang blo rnon po yang mdzangs pa khyed kyi blo la 'di snyam du sems na zhes bsting ba'i tshul gyis pha rol po'i dogs pa bsu ba'i tshig yin no / /
'dir yang 'gro ba po lhas byin zhes bya ba'i sgra gang yin pa de ni zhes bya ba 'di ni chos can yin te /
'gro ba po lhas byin zhes bya ba'i sgra gang yin pa de'o / /
rang gi bdag nyid las gzhan pa'i tshig gi don dang 'brel pa'i yul yin te zhes bya ba 'di ni bsgrub par bya ba chos yin te /
'gro ba po lhas byin rang gi bdag nyid las gzhan pa'i tshig gi don 'gro ba zhes bya ba dang /
'brel pa'i yul yin par bsgrub par bya ba yin te /
'gro ba po lhas byin zhes bya ba'i sgra gang yin pa de ni 'gro ba po rang gi bdag nyid las gzhan pa'i tshig gi don 'gro ba zhes bya ba dang 'brel pa'i yul yin pas /
'gro ba po las kyang 'gro ba gzhan pa nyid yin la /
'gro ba las kyang 'gro ba po gzhan pa nyid yin no zhes dam bcas pa nyid yin no / /
'jug pa dang ldog pa yod pa'i phyir zhes bya ba 'di ni sgrub pa'i chos yin te /
'gro ba po lhas byin zhes bya ba'i sgra gang yin pa de rang gi bdag nyid las gzhan pa'i tshig gi don 'gro ba zhes bya ba dang 'brel pa'i yul la ni 'jug pa yod la /
rang gi bdag nyid las gzhan pa'i tshig gi don 'gro ba zhes bya ba dang ma 'brel pa'i yul la ni ldog pa yod pa'i phyir 'gro ba po lhas byin zhes bya ba'i sgra gang yin pa de rang gi bdag nyid las gzhan pa'i tshig gi don 'gro ba zhes bya ba dang 'brel ba'i yul yin par sgrub par byed do / /
dper na la ba sngon po zhes bya ba'i sgra bzhin no zhes bya ba 'di ni dpe yin par sbyar te /
dper na la ba sngon po zhes bya ba'i sgra ni la ba rang gi bdag nyid las gzhan gyi tshig gi don sngon po zhes bya ba dang 'brel pa'i yul la ni 'jug pa yod la /
la ba rang gi bdag nyid las gzhan pa'i tshig gi don sngon po zhes bya ba dang ma 'brel pa'i yul la ni ldog pa yod pa'i phyir /
la ba sngon po zhes bya ba'i sgra de la ba rang gi bdag nyid las gzhan pa'i tshig gi don sngon po zhes bya ba dang 'brel pa'i yul yin pa gsal ba las kyang sngon po gzhan pa nyid yin la /
sngon po las kyang la ba gzhan pa nyid yin pa de bzhin du /
'gro ba po lhas byin zhes bya ba'i sgra gang yin pa de yang 'gro ba po'i rang gi bdag nyid las gzhan pa'i tshig gi don 'gro ba zhes bya ba dang 'brel pa'i yul la ni 'jug pa yod la /
'gro ba po rang gi bdag nyid las gzhan pa'i tshig gi don 'gro ba zhes bya ba dang ma 'brel pa'i yul la ni ldog pa yod pa'i phyir /
'gro ba po lhas byin zhes bya ba'i sgra gang yin pa de yang 'gro ba po rang gi bdag nyid las gzhan pa'i tshig gi don 'gro ba zhes bya ba dang 'brel ba'i yul yin pas /
'gro ba po las kyang 'gro ba gzhan pa nyid yin la /
'gro ba las kyang 'gro ba po gzhan pa nyid yin no / /
sgra gang la ji skad smos pa'i rnam pa med pa de la ni 'jug pa dang ldog pa med de zhes bya ba 'di ni chos mi mthun pa'i phyogs yin no / /
dper na yod pa nyid kyi sgra bzhin no snyam du sems na zhes bya ba 'di ni chos mi mthun pa'i dpe yin te /
yod pa nyid ces bya ba ni bye brag pa'i gzhung las spyi chen po zhes bya ba yin no / /
de dag gi gzhung las nyi tshe ba'i spyi rang gi bdag nyid las gzhan pa'i tshig gi don dang 'brel pa'i yul yin la /
spyi chen po ni rang gi bdag nyid las gzhan pa'i tshig gi don dang 'brel pa'i yul ma yin par 'dod pas /
dper na yod pa nyid kyi sgra zhes bya ba'i spyi chen po de rang gi bdag nyid las gzhan pa'i tshig gi don dang 'brel pa'i yul ma yin pa de la 'jug pa dang ldog pa med pa'i phyir de las kyang dngos po rnams gzhan pa nyid ma yin la /
dngos po rnams las kyang de gzhan pa nyid ma yin pas de ni chos mi mthun pa'i dpe yin no / /
'dir 'gro ba po lhas byin zhes bya ba'i sgra dang la ba sngon po zhes bya ba'i sgra dag ni de lta ma yin pas de'i phyir /
'gro ba po dang 'gro ba gzhan pa nyid yin no zhes zer ro / /
de skad ces zer ba de'i lan du /
'dir 'grel pa byed pa nyid kyis de las gzhan pa nyid yin pas rjes su dpog na rten dang brten par 'brel pa med pas /
'gro ba po dang 'gro ba'i 'brel pa bsal ba'i phyir rjes su dpag pa la gnod do zhes smras so / /
'di skad bstan te /
'gro ba po dang 'gro ba ni rten dang brten par 'brel pa'i dngos po gzhan pa nyid ma yin pa yin na de la khyed gzhan pa nyid yin par rjes su dpog pa na gal te 'gro ba po dang 'gro ba gzhan pa nyid yin par gyur na de nyid rten dang brten par 'brel pa med pas /
dper na bya rog dang 'ug pa bzhin du 'gro ba dang 'gro ba po'i 'brel pa bsal ba'i phyir /
des na 'gro ba po dang 'gro ba'i khyad par rten nyid dang brten pa nyid ces bya ba gang yin pa de bsal ba'i phyir /
chos can gyi khyad par bsal bas khyod kyi rjes su dpag pa la gnod pa'i skyon du 'gyur ro / /
yang na khyod kyi dpe la ba sngon po zhes bya ba'i sgra gang yin pa de la 'jug pa dang ldog pa yod du zin kyang /
de la 'gro ba po dang 'gro ba med pas khyod kyi dpe des kyang 'gro ba po dang 'gro ba'i 'brel pa bsal ba'i phyir /
chos can gyi ngo bo nyid bsal bas khyod kyi rjes su dpag pa la gnod pa'i skyon du 'gyur ro / /
de la rjes su dpag pa la gnod pa'i skyon yod pa 'ba' zhig tu yang ma zad kyi /
de la gtan tshigs ma nges pa nyid kyi skyon yang yod de /
de'i phyir mi mthun pa'i rang gi bdag nyid las gzhan pa'i tshig gi don dang ma 'brel pa gzhan dag la yang lhas byin lhas byin zhes bya ba'i sgra 'jug pa dang ldog pa yod pas gtan tshigs ma nges pa nyid yin no zhes bya ba smras te /
lhas byin zhes bya bar mi mthun pa yang mang po rang gi bdag nyid las gzhan pa'i tshig gi don lhas byin zhes bya ba 'ga' dang yang phan tshun nang ma 'brel pa de dag la yang lhas byin zhes bya ba'i sgra 'jug pa yang yod la /
lhas byin ma yin pa dag las ldog pa yang yod pas des na ci re zhig 'jug pa dang ldog pa yod pa'i phyir /
dper na la ba sngon po zhes bya ba'i sgra bzhin du rang gi bdag nyid las gzhan pa'i tshig gi don dang 'brel ba'i yul nyid yin par 'gyur ram /
'on te 'jug pa dang ldog pa yod pa'i phyir ming mthun pa rang gi bdag nyid las gzhan pa'i tshig gi don dang ma 'brel pa dag bdag bzhin du rang gi bdag nyid las gzhan pa'i tshig gi don dang ma 'brel pa'i yul nyid du 'gyur te /
des na khyod kyi gtan tshigs 'jug pa dang ldog pa yod pa'i phyir zhes bya ba de ma nges pa nyid kyi skyon chags pa yin no / /
khyad par du smos na yang gtan tshigs kyi don ma grub pa nyid yin no zhes bya ba ni gal te gzhan pa nyid du smra ba dag gtan tshigs ma nges pa nyid kyi skyon de yongs su spang ba'i phyir /
'dir 'gro ba po lhas byin zhes bya ba'i sgra gang yin pa de ni rang gi bdag nyid las gzhan pa'i tshig gi don dang 'brel pa'i yul yin te /
'jug pa dang ldog pa yod pa'i phyir zhes gtan tshigs khyad par du smos na yang gal te de lta na de la 'jug pa dang ldog pa yod du zin kyang /
gtan tshigs de dam bcas pa'i don gyi phyogs gcig yin pa'i phyir /
gtan tshigs kyi don ma grub pa nyid yin te /
dper na sgra rtag ste sgra yin pa'i phyir ro zhes bya ba de dam bcas pa'i don gyi phyogs gcig pa yin pa'i phyir ma grub pa dang 'dra bar 'dir yang 'gro ba po lhas byin zhes bya ba'i sgra gang yin pa de ni rang gi bdag nyid las gzhan pa'i tshig gi don dang 'brel pa'i yul yin te zhes bya ba ni bsgrub par bya ba chos yin la /
de nyid gtan tshigs kyi khyad par du smos pa ni dam bcas pa'i don gyi phyogs gcig yin pa'i phyir ma grub pa nyid yin no / /
la ba sngon po zhes bya ba'i sgra ji skad smos pa'i yul yin pa yang don dam pa ma grub pa'i phyir ro zhes bya ba ni gzhan pa nyid du smra ba dag gi dpe la ba sngon po zhes bya ba'i sgra bzhin no zhes bya ba de rang gi la dag nyid las gzhan pa'i tshig gi don dang 'brel pa'i yul yin te zhes bya ba yang don dam par ma grub pas khyed kyi dpe yang med pa nyid yin te /
don dam par dngos po thams cad ma skyes pas rang gi bdag nyid las gzhan pa'i tshig gi don dang 'brel pa'i yul ma grub pa'i phyir ro / /
des 'gro ba las 'gro ba po gzhan pa nyid yin no snyam pa'i blo'i phyogs la yang gtan tshigs dang dpe'i skyon gyi lan btab pa yin zhes bya ba ni rjes su dpag pa la gnod pa dang /
gtan tshigs ma nges pa nyid dang /
gtan tshigs kyi don ma grub pa nyid dang /
dpe ma grub pa nyid kyi skyon ji skad bshad pa des 'gro ba las 'gro ba po gzhan pa nyid yin no snyam pa'i blo'i phyogs la yang lan btab pa yin no / /
'di skad bstan te /
ci ste yang blo rnon po'i blo la 'gro ba po lhas byin zhes bya ba'i blo gang yin pa de ni rang gi bdag nyid las gzhan pa'i tshig gi don dang 'brel pa'i yul yin te 'jug pa dang ldog pa yod pa'i phyir dper na la ba sngon po zhes bya ba'i blo bzhin no / /
blo gang la ji skad smos pa'i rnam pa med pa de la ni 'jug pa dang ldog pa med de /
dper na yod pa nyid kyi blo bzhin no snyam su sems na /
blo'i phyogs de la yang chos can gyi khyad par bsal ba dang /
chos can gyi ngo bo nyid bsal bas rjes su dpag pa la gnod pa dang /
gtan tshigs ma nges pa nyid dang /
gtan tshigs kyi don dam pa ma grub pa nyid dang don dam par dpe med pa nyid kyi skyon ji skad bshad pa de dag nyid kyi lan btab par bya ba yin no / /
ci ste gcig pa nyid dgag pa'i phyir rjes su dpag pa bstan pas gzhan nyid dgag pa'i rjes su dpag pa bstan pa rnams bsal ba'i phyir gzhan pa nyid dgag pa yang mi 'grub po snyam na zhes bya ba ni ci ste gzhan pa nyid du smra ba dag 'di snyam du khyed dbu ma pas /
gal te 'gro ba gang yin pa / /
de nyid 'gro po yin gyur na / /
byed pa po dang las nyid kyang / /
gcig pa nyid du thal bar 'gyur / /
zhes bya ba la sogs pa dper na grangs can gyis brtags pa'i gcig pa nyid dgag pa'i phyir rjes su dpag pa bstan pa des /
gal te 'gro dang 'gro ba po / /
gzhan pa nyid du rnam brtags na / /
'gro po med pa'i 'gro ba dang / /
'gro ba med pa'i 'gro por 'gyur / /
zhes bya ba la sogs pa dper na bye brag pas brtags pa'i gzhan pa nyid dgag pa'i phyir rjes su dpag pa bstan pa rnams bsal ba'i phyir /
des na khyed dbu ma pas gzhan pa nyid dgag pa'i rjes su dpag pa ji skad bstan pa dag mi 'grub po snyam nas /
'dir dbu ma pas gzhan pa nyid dgag pa mi 'grub po zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
gnyis ka dgag pa'i rjes su dpag pa bstan pa'i mthus gcig pa nyid dang gzhan pa nyid dgag pa de'i yul can gyi blo skye ba med pa bstan par 'dod pa'i phyir skyon med do zhes bya ba smras te /
gal te 'gro ba gang yin pa / /
de nyid 'gro po yin gyur na / /
byed pa po dang las nyid kyang / /
gcig pa nyid du thal bar 'gyur / /
zhes bya ba dang /
gal te 'gro dang 'gro ba po / /
gzhan pa nyid du rnam brtags na / /
'gro po med pa'i 'gro ba dang / /
'gro ba med pa'i 'gro por 'gyur / /
zhes bya bas gnyis ka dgag pa'i rjes su dpag pa bstan pa'i mthus /
grangs can gyis brtags pa'i gcig pa nyid dang /
bye brag pas brtags pa'i gzhan pa nyid dgag pas gcig pa nyid dang /
gzhan pa nyid ces bya ba de'i yul can gyi blo skye ba med pa rten cing 'brel par 'byung bas don gcig pa ma yin pa /
don tha dad pa ma yin par bstan par 'dod pa'i phyir gtan tshigs kyi skyon med do / /
de'i phyir de ltar 'gro ba las 'gro ba po gzhan pa nyid ma yin par bstan pa la pha rol pos gzhan ma yin pa nyid yin no zhes dam bcas pa'i don log par brtags nas khas blangs pa la gnod pa nye bar brtags pa'i gnod pa med do zhes bya ba ni mjug bsdu ba yin te /
dbu ma pas 'gro ba las 'gro ba po gzhan pa nyid ma yin par bstan pa la /
pha rol po gcig pa nyid du smra ba dag na re /
de lta na dbu ma pas gcig pa nyid yin par dam bcas pa yin no zhes dbu ma pas dam bcas pa'i don log par brtags pa'i dbu ma pas gcig pa nyid ma yin pa khas blangs pa la gnod pa nye bar brtags pa'i gnod pa de ni nged dbu ma pa la med do zhes bya ba'i tha tshig go / /
ci ste yang 'ga' zhig rtog pa zhib mos 'gro ba po'i rang gi bdag nyid rang las gzhan pa nyid ma yin par ma grub pa'i phyir dpe med par ston par byed na zhes bya ba ni ci ste yang bye brag pa 'ga' zhig mkhas su re ba'i rtog pa zhib mos 'di skad ces /
khyed dbu ma pas don dam par 'gro ba las kyang 'gro ba po gzhan nyid ma yin par nges par gzung bar bya ste /
brjod pa khyad par can 'jug pa'i ltos pa dang bcas pa'i phyir /
dper na 'gro ba po rang gi bdag nyid bzhin no zhes rjes su dpag pa'i tshad ma bstan pa de ni /
kho bo cag bye brag pa'i gzhung las /
'gro ba po'i rang gi bdag nyid ni rang las gzhan pa nyid ma yin par ma grub ste /
'di ltar dngos po thams cad ni gzhan pa nyid ces bya ba'i yon tan dang ldan pa'i phyir 'gro ba po'i rang gi bdag nyid kyang gzhan pa nyid ces bya ba'i yon tan dang ldan pa'i phyir /
rang las gzhan pa nyid ma yin par ma grub pa'i phyir khyed dbu ma pa'i dpe med do zhes ston par byed cing de skad ces zer ba yin no / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te /
'gro ba po rang gi bdag nyid gzhan pa nyid kyi ngo bo nyid kyis stong par rab tu grub pa nyid dpe nyid du brjod pas skyon med do zhes bya ba smras te /
kho bo'i dpe med pa ma yin pas khyod kyi klan ka de yang bzang po ma yin no zhes bya ba'i tha tshig go / /
'di ltar khyed bye brag pa'i grub pa'i mtha' las 'gro ba po la sogs pa dngos po thams cad gzhan nyid ces bya ba'i yon tan dang ldan pa'i phyir gzhan pa nyid ces bya'o zhes zer bas /
des na dngos po de dag ngo bo nyid kyis ni gcig pa nyid kyang ma yin la /
gzhan pa nyid kyang ma yin pas de'i phyir kho bos 'gro ba po'i rang gi bdag nyid gang gi tshe gzhan nyid ces bya ba yon tan gyi ngo bo nyid kyis stong par rab tu grub pa'i tshe gzhan pa nyid ma yin pa de dpe nyin du brjod pas dpe ma grub pa'i skyon med do / /
de'i phyir de ltar gzegs zen pa dag gis rang gi grub pa'i mtha'i skyon sba bar 'dod pas bsgrub pa sbyar ba ni /
kho bo cag la gnod pa med do zhes bya ba ni mjug bsdu ba dang tshad ma'i 'bras bu yin te /
bye brag pa dag gis rang gi grub pa'i mtha' las dngos po rnams gzhan pa nyid yin par sngar khas blangs pa de dbu ma pas gzhan pa nyid ma yin par sun phyung ba'i skyon sba bar 'dod pas 'dir dngos po rnams ngo bo nyid kyis gzhan pa nyid ma yin gyi gzhan pa nyid ces bya ba'i yon tan dang ldan pa'i phyir gzhan pa nyid ces sgrub par sbyar ba de ni kho bo cag la mi gnod de /
gzhan pa nyid yin par ma grub pa'i phyir ro / /
'dir gzhan pa dag na re 'gro ba med do zhes bya ba'i skabs bor nas 'gro ba po dang 'gro ba gcig pa nyid dang gzhan pa nyid ma yin no zhes dam 'cha' bar byed pa de ni skabs bor ba dang ltag chod yin no zhes zer ro zhes bya ba ni /
'dir 'gro ba smra ba gzhan dag dbu ma pa 'gro ba po dang 'gro ba med par ston pa la /
rkang mig gis smras pa'i chad pa'i gnas dang ltag chod kyi skyon 'dogs par byed pa yin no / /
'di skad bstan te /
rigs pa can dag gi gzhung las smra ba gzhan du spo ba ni chad pa'i gnas yin no zhes 'byung bas /
'dir 'gro ba smra ba gzhan dag na re /
khyed dbu ma pas 'gro ba med do zhes dam bcas pa'i skabs bor nas 'gro ba po dang 'gro ba gcig pa nyid dang gzhan pa nyid ma yin no zhes dam 'cha' bar byed pa de ni skabs bor ba yin par chad pa'i gnas yin te /
'di skad rigs pa can dag gis smra ba gzhan du spo ba ni chad pa'i gnas yin no zhes smras pa'i phyir ro / /
yang na khyed dbu ma pa dag gang gi tshe 'gro ba po dang 'gro ba med par ma grub pa de'i tshe 'gro ba po dang 'gro ba gcig pa nyid dam gzhan pa nyid yin zhes rnam par rtog pa brjod pa ltag chod yin te /
dper na ltag chod smra ba dag la sgra ni mi rtag ste /
brtsal ma thag tu 'byung ba'i phyir /
dper na bum pa bzhin no zhes sgra mi rtag pa nyid du bsgrubs pa na de dag pham par gyur pa de'i tshe /
'di skad ces ji mi rtag pa dang /
sgra gcig pa nyid dam gzhan pa nyid yin zhes zer ba de'i ltag chod yin pa de bzhin du 'dir khyed dbu ma pa yang 'gro ba po dang 'gro ba med pa nyid du ma grub pas pham par gyur pa'i tshe 'gro ba po dang 'gro ba gcig pa nyid dam /
gzhan pa nyid ces rtog par byed pa de ni ltag chod yin no zhes zer ba yin no / /
de skad ces zer ba de'i lan du /
'grel pa byed pa nyid kyis 'dir bshad pa / /
gang dag dngos po gcig pa dang / /
dngos po gzhan pa nyid du ni / /
'gro ba po dang 'gro ba gcig pa nyid dang /
gzhan pa nyid du grub par gyur na /
de gnyis yod pa nyid du shes par 'gyur ba zhig na /
gang gi tshe ji skad bshad pa'i rnam pas /
gcig pa nyid dang gzhan nyid du / /
grub par gyur pa yod min pa / /
de gnyis grub pa ji ltar yod / /
de'i phyir de ltar de'i dngos po nyid dgag par 'dod pa'i phyir skabs bor ba yang ma yin la /
gcig pa nyid la sogs pa yongs su rtog pa nyid bkag pa'i phyir ltag chod kyang ma yin no zhes bya ba smras te /
'jig rten 'di ni dngos po gang dag yod pa nyid du 'dod pa de dag ni yang na dngos po gcig pa nyid dam /
yang na dngos po gzhan pa nyid du yod pa nyid yin pas /
'gro ba po dang 'gro ba'i dngos po yang gcig pa nyid dam /
gzhan nyid du me dang tsha ba nyid lta bu 'am /
bum pa dang snam bu lta bur grub par gyur na /
de gnyis yod pa nyid du shes par 'gyur ba zhig na gang gi tshe /
gal te 'gro ba gang yin pa / /
de nyid 'gro po yin gyur na / /
byed pa po dang las nyid kyang / /
gcig pa nyid du thal bar 'gyur / /
zhes bya ba dang /
gal te 'gro dang 'gro ba po / /
gzhan pa nyid du rnam brtags na / /
'gro po med pa'i 'gro ba dang / /
'gro ba med pa'i 'gro por 'gyur / /
zhes ji skad bshad pa'i rnam pas gcig pa nyid dang gzhan pa nyid du grub par gyur pa yod pa ma yin pa de nyid 'grub pa ji ltar yod de /
de'i phyir de ltar 'gro ba po dang /
'gro ba gcig pa nyid dang gzhan pa nyid ma yin no zhes dam 'cha' bar byed pa de ni 'gro ba de'i dngos po nyid dgag par 'dod pa nyid yin pa'i phyir skabs bor ba yang ma yin pas chad pa'i gnas su yang mi 'gyur la /
grangs can dag gis gcig pa nyid la sogs par yongs su brtags pa nyid bkag pa'i phyir ltag chod kyang ma yin no zhes bstan to / /
gzhan dag na re /
gcig pa nyid dang gzhan pa nyid du nges par gzung bar mi nus su zin kyang /
'gro ba po dang 'gro ba 'grub pas ji skad bshad pa'i skyon med do zhes zer ro zhes bya ba ni mdo sde pa dag na re 'gro ba po dang 'gro ba gcig pa nyid dang gzhan pa nyid du nges par gzung bar mi nus su zin kyang /
'gro ba po dang 'gro ba'i rgyu dang 'bras bu'i tshul gyis gcig pa nyid dang gzhan pa nyid du brjod par bya ba ma yin pa'i tshul du 'grub pas /
des na gcig pa nyid dang gzhan pa nyid kyi skyon ji skad bshad pa de dag kho bo cag gi phyogs la med do zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
de la yang lan de nyid yin te /
gang dag dngos po gcig pa dang / /
dngos po gzhan pa nyid du ni / /
de gnyis tha snyad du ni yod pa nyid du shes par nus kyi khyed ni don dam par 'dod pas gal te /
gcig pa nyid dang gzhan nyid du / /
grub par 'gyur ba yod min pa / /
de gnyis grub pa ji ltar yod / /
med pa nyid de gcig pa nyid dang gzhan pa nyid du med pa la ni yod pa nyid du ston pa'i rjes su dpag pa med pa'i phyir ro zhes bya bar dgongs so zhes bya ba smras te /
mdo sde pa dag de skad ces zer ba de la yang lan tshig le'ur byas pa snga ma de nyid yin te /
gang dag dngos po gcig pa nyid dang dngos po gzhan pa nyid ces bya ba de gnyis kun rdzob kyi tha snyad du ni yod pa nyid du shes par nus te /
'di ltar kun rdzob kyi tha snyad du dngos po kha cig ni gcig pa nyid yin la /
kha cig ni gzhan pa nyid yin pa'i phyir ro / /
khyed mdo sde pa dag ni don dam par 'gro ba po dang 'gro ba rgyu dang 'bras bu'i tshul gyis gcig pa nyid dang gzhan pa nyid du brjod par bya ba ma yin par yod par 'dod pas /
de na gal te gcig pa nyid dang gzhan pa nyid du grub par gyur pa yin pa gnyis rgyu dang 'bras bu'i tshul gyis gcig pa nyid dang gzhan pa nyid du brjod par bya ba ma yin par grub pa ci ltar yod de med pa nyid yin no / /
gcig pa nyid dang gzhan pa nyid du med pa la ni rgyu dang 'bras bu'i tshul gyis gcig pa nyid dang gzhan pa nyid du brjod par bya ba ma yin par yod pa nyid du ston pa'i rjes su dpag pa med pa'i phyir /
de yang mi 'thad do zhes bya bar slob dpon gyis dgongs so / /
sngar ni tshig le 'ur byas pa 'di chad pa'i gnas dang ltag chod yongs su spang ba'i phyir nye bar sbyar ba byas so / /
'dir ni mdo sde pa dag gis gcig pa nyid dang gzhan pa nyid du brjod par bya ba ma yin par yod par brtags pa yongs su spang ba'i phyir nye bar sbyar bar bya ste khyad par ni de yin no // //
bam po nyi shu bdun pa /
mkhas par rlom pa gzhan dag ni don dam par 'gro ba po mi 'gro ste bya ba dang ldan pa'i phyir sdod pa po bzhin te zhes bya ba dang /
de bzhin du don dam par 'gro ba po sdod par mi 'thad de 'gro ba'i bya ba dang ldan pa'i phyir /
lhas byin 'gro ba ma nyams pa bzhin no zhes rjes su dpag pa sngar bstan pa dag la skyon 'dogs par byed de zhes bya ba ni /
'gro ba smra ba mkhas par rlom pa gzhan dag sngar dbu ma pas 'gro ba med pa dang sdod pa med par bstan pa'i skabs su don dam par 'gro ba po mi 'gro ste bya ba dang ldan pa'i phyir /
sdod pa po bzhin te zhes bya ba dang /
de bzhin du don dam par 'gro ba po sdod par mi 'thad de 'gro ba'i bya ba dang ldan pa'i phyir /
lhas byin 'gro ba ma nyams pa bzhin no zhes rjes su dpag pa rnam pa gnyis bstan pa dag la gtan tshigs kyi skyon 'dogs par byed pa yin no / /
skyon 'dogs par byed pa'i tshig nyid bstan pa'i phyir /
spyi'i don gang yin /
bya ba dang ldan pas bya ba gzhan mi byed dam /
'on te bya ba gang dang ldan pa de mi byed pa yin zhes brtag pa gnyis dri ba smras te /
khyed dbu ma pa na re /
don dam par 'gro ba po mi 'gro ste bya ba dang ldan pa'i phyir ro zhes zer ba dang /
de bzhin du don dam par 'gro ba po sdod par mi 'thad de /
'gro ba'i bya ba dang ldan pa'i phyir ro zhes zer ba'i gtan tshigs bya ba dang ldan pa zhes bya ba de'i spyi'i don gang yin /
ci bya ba dang ldan pas bya ba gzhan thams cad mi byed pa yin nam /
'on te bya ba gang dang ldan pa de nyid yin zhes brtag pa gnyis dris pa yin no / /
de la gal te brtag pa snga ma ltar 'dod na ni dpe med de de las gzhan pa'i bya ba byed pa'i phyir ro zhes bya ba ni gal te bya ba dang ldan pas bya ba gzhan mi byed par 'dod na ni des na khyed dbu ma pa'i dpe sdod pa po bzhin te zhes bya ba dang /
lhas byin 'gro ba ma nyams pa bzhin no zhes bya ba de mi rung ste /
sdod pa po yang 'gro ba las gzhan pa sdod pa'i bya ba byed pa'i phyir dang /
lhas byin 'gro ba ma nyams pa yang sdod pa las gzhan pa 'gro ba'i bya ba byed pa'i phyir bya ba dang ldan pas bya ba gzhan mi byed pa nyid ces bya ba de mi rung ngo / /
'on te brtag pa phyi ma ltar 'dod na ni /
de lta na yang don 'gal ba nyid yin te zhes bya ba ni 'on te bya ba gang dang ldan pa de ni mi byed par 'dod na ni /
de lta na yang khyed dbu ma pa'i gtan tshigs bya ba dang ldan pa'i phyir zhes bya ba de'i don mngon sum dang 'gal ba dang /
'jig rten dang 'gal ba nyid yin pas mi rung ngo / /
ji ltar mngon sum dang 'gal ba nyid yin zhe na /
de'i phyir smra ba po tshig smra bar byed cing gcod pa po shing gcod par byed pa dang zhes bya ba smras te /
smra ba po smra ba'i bya ba dang ldan pa yang smra ba'i bya ba de byed par mngon sum du snang la /
gcod pa po gcad pa'i bya ba dang ldan pa yang shing gcad pa'i bya ba de byed par mngon sum du snang ba'i phyir /
bya ba gang dang ldan pa de mi byed par 'dod pa ni mngon sum dang 'gal ba nyid yin pas mi rung ngo / /
ji ltar 'jig rten dang 'gal ba nyid yin zhe na /
de'i phyir de dang ldan pa nyid kyis de byed pa'i phyir ro zhe na zhes bya ba smras te /
bya ba de dang ldan pa nyid kyis bya ba de byed par 'jig rten la grags pa'i phyir /
bya ba gang dang ldan pa de mi byed par 'dod pas ni 'jig rten dang 'gal ba nyid kyang yin pas de mi rung ngo zhes zer ba yin no / /
de skad ces zer ba de la 'dir 'grel pa byed pa nyid kyis /
re zhig de la gal te brtag pa snga ma ltar 'dod na ni dpe med de /
de las gzhan pa'i bya ba byed pa'i phyir ro zhes zer ba de'i lan du /
de la 'dir dpe med pa ma yin te /
de las gzhan pa'i bya ba byed pa po nyid du ma grub pa sdod pa po la sogs pa dpe nyid du 'dod pa'i phyir ji skad bshad pa'i skyon 'dogs pa med do zhes bya ba smras te /
'gro ba smra ba dag na re /
de la gal te brtag pa snga ma ltar 'dod na ni dpe med de /
de las gzhan pa'i bya ba byed pa'i phyir ro zhes zer ba ni /
nged dbu ma pas bya ba dang ldan pas bya ba gzhan mi byed par 'dod pa de la 'dir dpe med pa ma yin te /
'gro ba'i bya ba de las gzhan pa'i byed pa po 'gro ba'i byed pa po nyid du ma grub pa sdod pa dang nyal ba la sogs pa'i byed pa po dang 'dug pa po dang nyal ba po la sogs pa 'gro ba po 'gro ba'i dpe nyid du mi 'dod pa'i phyir nged dbu ma pa'i dpe med pa ma yin no / /
des na sngar khyed kyis 'gro ba po 'gro bar ma grub pa dang 'gro ba po sdod par ma grub pa'i skyon ji skad bshad pa de ldog pa med de so na gnas so zhes bya ba'i tha tshig go / /
'gro ba smra ba dag na re /
'on te brtag pa phyi ma ltar 'dod na ni de lta na yang don 'gal ba nyid yin te smra ba po tshig smra bar byed cing /
gcod pa po shing gcod par byed pa dang de dang ldan pa nyid kyis de byed pa'i phyir ro zhes zer ba de'i lan du /
'dir 'grel pa byed pa nyid kyis /
don 'gal ba nyid kyang ma yin te 'di ltar /
'gro ba gang gis 'gro por mngon / /
'gro ba de ni de 'gro min / /
'gro ba gang gis 'gro ba po / /
zhes bya bar mngon pa'i 'gro ba de ni 'gro ba po de 'gro bar byed pa ma yin no zhes bya ba'i tha tshig go zhes bya ba la sogs pa smras te /
'gro ba smra ba dag na re /
'on te brtag pa phyi ma ltar 'dod na ni de ltar yang don 'gal ba nyid yin te /
smra ba po tshig smra bar byed cing gcod pa po shing gcod par byed pa dang de dang ldan pa nyid kyis de byed pa'i phyir ro zhes zer ba ni /
nged dbu ma pa bya ba gang dang ldan pa de mi byed par 'dod pa de la 'dir gtan tshigs kyi don 'gal ba nyid kyang ma yin te /
'gro ba'i bya ba gang gis 'gro ba po zhes bya bar mngon pa'i 'gro ba'i bya ba de 'gro ba po de 'gro bar byed pa ma yin pa'i phyir /
nged dbu ma pa'i gtan tshigs kyi don 'gal ba nyid kyang ma yin no / /
don dam par gzhan pa nyid ma yin pa'i phyir rang gi bdag nyid bzhin pas rang gi rjes su dpag pa la gnod do zhes bya ba ni pha rol po gang dag dbu ma pa bya ba gang dang ldan pa de mi byed par 'dod pa la don 'gal ba nyid yin par skyon 'dogs par byed pa de dag gi rjes su dpag pa la gnod par 'gyur ba'i skyon gdags pa yin te /
don dam par 'gro ba gang gis 'gro ba po zhes bya bar mngon pa'i 'gro ba de dang 'gro ba po de ni gzhan pa nyid ma yin pa'i phyir /
dper na 'gro ba po rang gi bdag nyid las rang gi bdag nyid gzhan pa nyid ma yin pa'i phyir 'gro ba po nyid kyis 'gro ba po nyid 'gro bar mi byed pa de bzhin du /
'gro ba gang gis 'gro ba po zhes bya bar mngon pa'i 'gro ba de dang 'gro ba po de yang gzhan pa nyid ma yin pa'i phyir 'gro ba po gang gis 'gro ba po zhes bya ba mngon pa'i 'gro ba des kyang 'gro ba po de 'gro bar byed pa ma yin no / /
des na khyed gzhan pa nyid ma yin par smra ba dag na re /
smra ba po tshig smra bar byed cing /
gcod pa po shing gcod par byed do zhes zer ba de rang gi rjes su dpag pa la gnod par 'gyur te /
mngon sum du bdag nyid la bdag nyid byed pa 'gal te /
ral gri rang gi so la rang nyid gcod pa dang /
mdzub mo rang gi rtse la rang nyid reg pa dang /
skyes bu rang gi phrag pas rang nyid mchod pa 'gal ba'i phyir ro / /
gzhan pa nyid du ma yin par smra ba rnams rang gi rjes su dpag pa la gnod par 'gyur ba 'ba' zhig tu yang ma zad kyi /
'jig rten la grags pa'i gnod par 'gyur ba bstan pa'i phyir /
gzhan pa nyid ma yin par smra ba rnams la grags pa'i gnod par yang 'gyur te /
rang gi bdag nyid las tha dad par gyur pa'o zhes 'jig rten la grags pa'i phyir ro zhes bya ba smras te /
gzhan pa nyid ma yin par smra ba rnams la 'jig rten la grags pa'i gnod par yang 'gyur te ji lta zhe na /
'jig rten la 'gro ba po skyes pa 'am bud med gang zhig bgrod par bya ba grong dang grong khyer gang du 'gro bar 'gyur ba de ni 'gro ba po'i rang gi bdag nyid las bgrod par bya ba tha dad par 'gyur ba yin no des grags pa khyed kyis ni bya ba gang dang ldan pa 'di nyid de byed par smras pas des na bdag nyid byed pa ni 'jig rten la grags pa dang 'gal ba'i phyir ro / /
yang na /
'gro ba gang gis 'gro por mngon / /
'gro ba de ni de 'gro min / /
zhes bya ba 'di ni mdor bstan pa yin te /
'gro ba gang gis 'gro ba po / /
zhes bya bar mngon pa'i 'gro ba de ni 'gro ba po de 'gro bar byed pa ma yin no zhes bya ba'i tha tshig go / /
ji lta zhe na /
gang phyir 'gro ba'i snga rol med / /
ces bya ba 'dis ni rgyas par bshad pa yin te /
gang gi phyir 'gro ba'i snga rol na 'gro ba po med pa de'i phyir /
'gro ba gang gis 'gro ba po / /
zhes bya bar mngon pa'i 'gro ba de ni 'gro ba po de 'gro bar byed pa ma yin no / /
'gro ba'i snga rol zhes bya ba gang zhe na /
de'i phyir 'gro ba'i snga rol ni 'gro ba'i snga rol na ste /
'gro ba skye ba'i snga rol na zhes bya ba'i tha tshig go zhes bya ba smras te /
'gro ba'i bya ba ma skyes pa'i dus na zhes bya ba'i tha tshig go / /
'gro ba'i snga rol na ci zhig med ce na /
de'i phyir 'gro ba po gang rang gi bdag nyid kyis gnas pa 'gro ba'i rgyur gyur pa'am /
'gro bar byed cing 'gro'o zhes tha snyad gdags pa la brten par 'gyur ba 'ga' yang med do zhes bya ba smras te /
'gro ba'i snga rol na 'gro ba po de lta bu 'ga' yang med pas de'i phyir nged dbu ma pa bya ba dang ldan pas bya ba gang dang ldan pa de mi byed par 'dod pa'i gtan tshigs kyi don mngon sum dang 'gal ba de nyid kyang ma yin la /
'jig rten dang 'gal ba nyid kyang ma yin no / /
'dir rang gi sde pa dag na re /
khyed dbu ma pas byed pa po med do zhes smras pa ni rigs na /
rgyu gang la byed pa por tha snyad gdags pa mi 'dod pa ni khas blangs pa la gnod de 'di ltar sa bon ni myu gu'i rgyu yin pas sa bon ni myu gu'i byed pa po yin no zhes lung las gsungs pa'i phyir ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
'di ltar tha snyad du ni 'dun pa'i rgyu las byung ba'i rtsol bas bskyed pa'i rlung gi khams kyi dbang gis 'du byed kyi tshogs yul gzhan du dus tha dad pa med par skye ba byung ba ni 'gro ba po yin la /
de'i skad cig snga ma las mtshan nyid mi 'dra ba byung ba gang yin pa de ni 'gro ba yin no / /
yang dag par ni rgyu las byed pa por tha snyad 'dogs pa las ni byed pa po nyid du yang mi 'dod de zhes bya ba la sogs pa smras te /
mdo sde pa dag gis 'gro ba'i rgyu 'gro ba po la 'gro ba'i byed pa por tha snyad gdags pa de kun rdzob kyi tha snyad du ni rung gi don dam par ni mi rung ngo zhes ston to / /
mdo sde pa dag gis don dam par ni mi 'gro ba'i rgyu 'gro ba po 'gro ba'i byed pa por tha snyad gdags pa de kun rdzob kyi tha snyad du rung ba dang /
'gro ba po dang 'gro ba'i mtshan nyid bstan pa'i phyir /
'di ltar tha snyad du ni zhes bya ba la sogs pa smras so / /
'dun pa'i rgyu zhes bya ba la 'dun pa zhes bya ba ni byed 'dod pa nyid do / /
'dun pa de nyid rgyu yin pas 'dun pa'i rgyu'o / /
gang gi rgyu yin zhe na /
rtsol ba'i ste de'i phyir 'dun pa'i rgyu las byung ba'i rtsol ba zhes bya ba smras te /
rtsol ba'i g.yo ni mtshan nyid do / /
rtsol ba des rlung gi khams bskyed pas na rtsol bas bskyed pa'i rlung gi khams zhes bya ba smras so / /
rlung gi khams de'i dbang gis zhes bya ba ni de'i mthus so / /
de'i mthus 'du byed kyi tshogs yul gzhan du dus tha dad pa med par skye ba byung ba ni 'gro ba po yin la zhes bya bar sbyar te /
'du byed kyi tshogs zhes bya ba ni 'byung ba dang 'byung ba las gyur pa'i tshogs lus zhes bya'o / /
lus de yul nas yul gzhan du skye ba dang dus tha dad pa med par rgyun chags su skye ba byung ba ni 'gro ba po yin no / /
'gro ba po de'i skad cig snga ma zhes bya ba ni g.yo ba med pa'i mtshan nyid do / /
de las mtshan nyid mi 'dra ba zhes bya ba ni g.yo ba'i mtshan nyid do / /
de 'byung ba gang yin pa de ni 'gro ba yin no zhes bya bar sbyar te 'gro ba'i rgyu ni 'gro ba po de yin te /
lhas byin 'gro ba med pa'i phyir ro / /
de ltar 'gro ba'i rgyur 'gro ba po la 'gro ba'i byed pa por tha snyad gdags pa de kun rdzob kyi tha snyad du ni rung gi / /
de don dam par mi rung bar bstan pa'i phyir /
yang dag par ni rgyu la byed pa por tha snyad 'dogs pa las de byed pa po nyid du yang mi 'dod de zhes bya ba smras te /
don dam par ni 'gro ba po 'gro bar byed do zhes bya bar mi 'dod de /
'gro ba pos rang gi bdag nyid mi byed do zhes bya ba'i tha tshig go / /
ci'i phyir 'gro ba'i rgyu 'gro ba po de'i 'gro ba'i byed pa po nyid du mi 'dod ce na /
'di ltar /
gang zhig gang du 'gro bar 'gyur / /
zhes bya ba smras te /
'gro ba po lhas byin lta bu gang zhig bgrod par bya ba grong dang grong khyer lta bu gang du 'gro bar 'gyur ba ni 'gro ba po'i rang gi bdag nyid las gzhan pa nyid yin par 'jig rten la grags pa'i phyir 'dir 'gro ba dang rgyu 'gro ba po grang yin pa de ni 'gro ba'i rang gi bdag nyid las gzhan pa nyid ma yin pas /
'gro ba'i rgyu 'gro ba po de 'gro ba'i byed pa po nyid du mi 'dod do / /
de nyid bstan pa'i phyir /
rang gi bdag nyid la ma yin te /
rang gi bdag nyid la byed pa nyid mi 'thad pa'i phyir ro zhes bya ba smras te /
'gro ba'i rgyu 'gro ba po de ni 'gro ba'i rang gi bdag nyid yin pas de'i 'gro ba'i byed pa po nyid ma yin te /
ral gri rang gi so la rang nyid gcod pa dang /
mdzub mo rang gi rtse la rang nyid reg pa dang /
skyes bu rang gi phrag par rang nyid mchong ba la sogs pa rang gi bdag nyid la byed pa nyid mi 'thad pa'i phyir ro / /
de ltar re zhig rang gi sde pa dag las /
'gro ba gang gis 'gro por mngon / /
'gro ba de ni der 'gro min / /
zhes bya ba yin no zhes bya ba ni mjug bsdu ba yin te /
mdo sde pa dag la yang dbu ma pa'i gtan tshigs kyi don bya ba dang ldan pas bya ba gang dang ldan pa de mi byed pa zhes bya ba de 'gal ba nyid ma yin no zhes bya ba'i tha tshig go / /
grangs can gyi phyogs la yang sa la sogs pa'i lus kyi rnam par gnas pa'i khyad par can dag la rdul shas che bar gyur pa ni 'gro ba yin la /
de dang ldan zhing de'i bdag nyid du gyur pa bya ba byed pa'i gnas kyi tshogs ni 'gro ba po yin no zhe na zhes bya ba ni grangs can dag gi phyogs la yang 'byung ba chen po lnga po sa dang /
chu dang /
me dang /
rlung dang /
nam mkha' zhes bya ba 'byung ba las gyur pa'i gzugs kyi lus kyi rnam par gnas pa'i khyad par can dag la /
snying stobs dang /
rdul dang /
mun pa zhes bya ba yon tan gsum po dag tu dus thams cad du khyab par yod pa las /
gang gi tshe rdul zhes bya ba g.yo ba dang 'jug pa'i bdag nyid can de shas che bar gyur pa ni 'gro ba yin la /
rdul de dang ldan zhing rdul dang ldan pa de'i bdag nyid du gyur pa 'gro ba'i bya ba byed pa'i gnas kyi tshogs lus zhes bya ba ni 'gro ba po yin pas de dag na re /
'gro ba dang 'gro ba po zhes bya ba ni bdag nyid gcig pa nyid yin yang 'gro ba po de 'gro ba'i bya ba byed pa yin pas /
des na dbu ma pa na re /
bya ba dang ldan pas bya ba gang dang ldan pa de mi byed do zhes zer ba'i gtan tshigs kyi don de mngon sum dang 'gal ba nyid dang /
'jig rten dang 'gal ba nyid yin no zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
de yang /
gang phyir 'gro ba'i snga rol med / /
'gro ba'i snga rol na de'i bdag nyid med pa yin te /
sdod pa na yang 'gro'o zhes bya bar thal bar gyur na mi rung ba'i phyir ro zhes bya ba smras te /
grangs can dag gi gzhung de yang 'gro ba'i snga rol na de dang ldan zhing de'i bdag nyid du gyur pa bya ba byed pa'i gnas kyi tshogs 'gro ba po zhes bya ba de med pa'i phyir 'gro bar mi 'thad do / /
de ci'i phyir zhe na /
sdod pa na yang 'gro'o zhes bya bar thal bar gyur na mi rung ba'i phyir te /
gal te sa la sogs pa lus kyi rnam par gnas pa'i khyad par can dag la rdul shas che bar gyur pa'i 'gro ba ma skyes pa'i snga rol na 'gro ba po med par yang 'gro bar 'dod na /
de lta na sdod pa'i dus na 'gro ba po med pa yang 'gro ba po zhes bya bar thal bar 'gyur bas mi rung ngo zhes bya ba'i tha tshig go / /
gal te 'dir gzhan dag na re 'gro ba'i snga rol na 'gro ba po de nyid yod par ni mi 'dod de /
sdod na yang 'gro'o zhes bya bar thal bar gyur na mi rung ba'i phyir ro zhes bya ba de bden mod kyi /
'on kyang gang gi tshe rkang pa 'degs pa'i tshul gyis 'gro ba snang bar gyur pa de'i tshe na 'gro ba de'i rgyu 'gro ba po yin pas des na 'gro ba'i rgyu 'gro ba po de 'gro ba'i byed pa po nyid yin no zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
gang gi tshe 'gro ba snang bar gyur pa de'i tshe na de'i rgyu yin par mi rung ste zhes bya ba smras so / /
ci'i phyir mi rung zhe na /
gang zhig gang du 'gro bar 'gyur / /
zhes bya ba smras te /
'gro ba po lhas byin lta bu gang zhig bgrod par bya ba grong dang grong khyer lta bu gang du 'gro bar 'gyur ba ni 'gro ba po rang gi bdag nyid las bgrod par bya ba tha dad par gyur pa'o zhes 'jig rten la grags pa yin na /
'dir gang gi tshe rkang pa 'degs pa dang 'jog pa'i tshul gyis 'gro ba snang bar gyur pa de'i tshe na 'gro ba gang yin pa de nyid 'gro ba po'i rang gi bdag nyid yin pas des na 'gro ba'i rgyu 'gro ba po de 'gro ba'i byed pa po nyid yin par mi rung ste /
rang gi bdag nyid la byed pa nyid mi 'thad pa'i phyir ro / /
de nyid bstan pa'i phyir /
de nyid kyis de mi byed do / /
zhes bya bar dgongs so zhes bya ba smras te /
rang gi bdag nyid la byed pa nyid mi 'thad do zhes bya bar mdo mdzad pas dgongs pa ste /
des na dbu ma pa'i gtan tshigs kyi don bya ba dang ldan pas bya ba gang dang ldan pa de mi byed pa zhes bya ba de mngon sum dang 'gal ba nyid dang 'jig rten dang 'gal ba nyid ma yin no zhes bstan to / /
'dir gzhan dag na re rang gi bdag nyid la byed pa nyid mi 'thad pa ma yin te /
dper na 'jig rten na skye ba'i khyad par skyes pa la myu gu skye'o / /
bdag nyid mkhas par byed do zhes brjod pa snang ba'i phyir ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
gang la skye ba'i khyad par byed pa la myu gu skye'o / /
bdag nyid mkhas par byed do zhes brjod pa de yang rtog pas sgro btags pa ste /
ma skyes pa la bya ba mi srid pa'i phyir ro zhes bya ba smras te /
dngos po gang las skye ba'i khyad par bya ba byed cing skye ba'i khyad par yongs su 'dzin par byed pa de las myu gu skye'o / /
bdag nyid mkhas par byed do zhes rang gi bdag nyid la byed pa nyid du brjod pa de yang 'jig rten pa dag gi rtog pas sgro btags pa ste bstan pa tsam du zad kyi /
dngos su na rang gi bdag nyid la byed pa ma yin te /
ci'i phyir zhe na /
ma skyes pa la bya ba mi srid pa'i phyir te /
dper na 'jig rten pa dag na re /
'bras chan btso bar bya'o zhes brjod pa de yang gal te 'bras chan yin na ni btso bar bya mi dgos la /
btso bar bya dgos na ni 'bras chan ma yin pas de yang rtog pas sgro btags te bstan pa yin pa de bzhin du /
'dir yang gal te myu gu yin na ni skye ba ma yin la /
skye na ni myu gu ma yin pa dang /
gal te bdag nyid mkhas pa yin na ni mkhas par bya mi dgos la /
mkhas par bya dgos na ni bdag nyid mkhas pa ma yin te /
des na myu gu dang bdag nyid ma skyes pa la skye ba dang mkhas pa'i bya ba mi srid pa'i phyir rang gi bdag nyid med pa la ni bya ba mi srid la /
rang gi bdag nyid yod pa'i bdag nyid la byed pa nyid mi 'thad pas de'i phyir bya ba dang ldan pas bya ba gang dang ldan pa de mi byed do / /
ji ltar 'gro ba po'i bdag nyid du gyur pa 'gro bar mi 'thad pa de bzhin du smra ba po tshig smra bar byed cing gcod pa po shing gcod par byed pa zhes bya ba de la yang rang gi bdag nyid la bya ba byed par mi 'thad de zhes bya ba ni /
ji ltar 'gro ba gang gis 'gro ba po zhes bya bar mngon pa'i 'gro ba po de 'gro bar byed pa yin no zhes bshad pa de bzhin du smra ba gang gis smra ba po zhes bya bar mngon pa'i smra ba de yang smra ba po de smra bar byed pa ma yin la /
gcad pa gang gis gcod pa po zhes bya bar mngon pa'i gcad pa de yang gcod pa po de gcad par bya ba ma yin no zhes 'gro ba'i bya ba dang ldan pas 'gro ba'i bya ba de mi byed par dngos la ji lta ba bzhin du smra ba'i bya ba dang ldan pas smra ba'i bya ba de mi byed pa dang /
gcad pa'i bya ba dang ldan pas gcad pa'i bya ba de mi byed par dpe la yang de bzhin du sbyar ro zhes bya bar ston to / /
de la re zhig tha snyad du smra ba po tshig smra bar byed pa dang don dam par de mi 'thad par bstan par bya ste /
de'i phyir gang gi phyir 'dir yang 'dun pa'i rgyu las byung ba'i rtsol bas bskyed pa'i gnas dang /
byed pa'i rgyu las ngag gi 'du byed kyi tshogs yi ge dang ngag dang tshig ces bya ba smra ba po las rang bzhin tha mi dad par skad cig snga ma las mtshan nyid mi 'dra ba khyad par gang gis smra ba po zhes brjod pa 'byung zhing de'i rgyu ni smra ba po yin pas smra ba po tshig smra bar byed do zhe na de yang mi rung ste /
gang phyir smra ba'i snga rol med / /
gang zhig ci zhig smra bar 'gyur / /
zhes bya ba smras te /
ji ltar na smra ba po tshig smra bar byed cing zhes bya ba de la rang gi bdag nyid la bya ba byed pa mi 'thad ce na /
'dir mdo sde pa dag smra ba po tshig smra bar byed pas bya ba gang dang ldan pa de byed par 'dod pa'i gzhung bstan pa'i phyir /
gang gi phyir 'di yang zhes bya ba la sogs pa smras so / /
'dir yang 'dun pa'i rgyu zhes bya ba la 'dun pa zhes bya ba ni byed 'dod pa nyid do / /
'dun pa de nyid rgyu yin pas 'dun pa'i rgyu'o / /
gang gi rgyu yin zhe na /
rtsol bas te de'i phyir 'dun pa'i rgyu las byung ba'i rtsol ba zhes bya ba smras te /
rtsol ba ni g.yo ba'i mtshan nyid do / /
rtsol ba des gnas dang byed pa skyed pas na rtsol bas skyed pa'i gnas dang byed pa zhes bya ba smras so / /
gnas dang byed pa dag gi rgyu las ngag gi 'du byed kyi tshogs yi ge dang ngag dang tshig ces bya ba 'byung ba ni tshig smra ba yin no zhes bya bar sbyar ro / /
de la ngag gi 'du byed kyi tshogs zhes bya ba ni yi ge dang ngag dang tshig ces bya ba'i tshogs te tshig smra bar byed pa zhes bya ba yin no / /
yi ge zhes bya ba ni a la sogs pa'o / /
ngag ces bya ba ni yi ge dag bsdus pa ste /
lhas byin zhes brjod pa la sogs pa'o / /
tshig ces bya ba ni ngag dag bsdus pa ste /
lhas byin bum pa byed do zhes brjod pa la sogs pa'o / /
ji ltar na gnas kyi rgyu las ngag gi 'du byed kyi tshogs yi ge dang ngag dang tshig ces bya ba dag 'byung zhe na /
yi ge rnams kyi gnas brgyad de / /
brang dang lkog ma mgo dang ni / /
lce yi drung dang so dang sna / /
rkan dang de bzhin mchu gnyis so / /
zhes bya ba bshad pa lta bu'o / /
ji ltar na byed pa'i rgyu las ngag gi 'du byed kyi tshogs yi ge dang ngag dang tshig ces bya ba 'byung zhe na /
reg dang cung zad reg pa dang / /
dog pa dang ni yangs pa dag /
rtsol bas rab tu bskyed pa yi / /
rkan la sogs pa'i byed pa yin / /
zhes bshad pa lta bu'o / /
ngag gi 'du byed kyi tshogs de ni smra ba po las rang bzhin tha mi dad pa yin te /
smra ba'i rgyu smra ba po de smra ba'i byed pa po nyid yin par 'dod pa'i phyir ro / /
ngag gi 'du byed kyi tshogs de ni skad cig snga ma las mtshan nyid mi 'dra ba yang yin te /
smra ba po nyid ma yin pa'i skad cig snga ma las smra ba po nyid yin pa'i skad cig phyi ma shos mtshan nyid mi 'dra ba'i phyir ro / /
ngag gi 'du byed kyi tshogs de ni khyad par gang gis smra ba po zhes brjod pa yang yin te /
ngag gi 'du byed kyi tshogs smra bar byed pa'i khyad par des na gang zag de smra ba po yin no zhes tha snyad du brjod pa'i phyir ro / /
'byung zhing zhes bya ba ni 'dun pa'i rgyu las byung ba'i rtsol bas bskyed pa'i gnas dang byed pa'i rgyu las ngag gi 'du byed kyi tshogs de 'byung zhing ngo / /
de'i rgyu ni smra ba po yin pas smra ba po tshig smra bar byed do zhe na zhes bya ba ni mdo sde pa dag na re /
'dun pa'i rgyu las byung ba'i rtsol bas bskyed pa'i gnas dang byed pa'i rgyu las ngag gi 'du byed kyi tshogs de 'byung zhing /
ngag gi 'du byed de'i rgyu ni smra ba po yin pas smra ba'i rgyu smra ba po de smra ba'i byed pa po nyid yin te /
nged dbu ma pa'i gtan tshigs kyi don bya ba dang ldan pas bya ba gang dang ldan pa de mi byed pa zhes bya ba de 'gal ba nyid yin no zhe na'o / /
mdo sde pa dag de skad ces zer ba de yang mi rung ste /
ci'i phyir zhe na /
gang phyir smra ba'i snga rol med / /
gang zhig ci zhig smra bar 'gyur / /
zhes bya ba smras te /
sngar /
gang phyir 'gro ba'i snga rol med / /
gang zhig gang du 'gro bar 'gyur / /
zhes bya bas 'gro ba'i snga rol na 'gro ba po med pa dang 'gro ba po rang gi bdag nyid las 'gro ba tha dad par gyur pa'o zhes 'jig rten la grags pa'i phyir /
'gro ba gang gis 'gro por mngon / /
'gro ba de ni de 'gro min / /
zhes dngos kyi skabs su ji skad bshad pa de bzhin du 'dir yang /
gang phyir smra ba'i snga rol med / /
gang zhig ji zhig smra bar 'gyur / /
zhes bya bas smra ba'i snga rol na smra ba po med pa dang /
smra ba po'i rang gi bdag nyid las smra ba tha dad par gyur pa'o zhes 'jig rten la grags pa'i phyir /
smra ba gang gis smra por mngon / /
smra po des ni de smra min / /
zhes dpe'i skabs su yang sbyar bar bya'o / /
des ni gcod pa po shing gcod par byed pa po zhes bya ba'i lan kyang btab pa yin no zhes bya ba ni smra ba po'i tshogs smra bar byed pa mi 'thad par bstan pa'i rigs pa des gcod pa po shing gcod par byed pa yang mi 'thad par lan btab pa yin no / /
'di skad bstan te /
gang gi phyir mdo sde pa dag 'di skad ces 'dir yang 'dun pa'i rgyu las byung ba'i rtsol bas bskyed pa'i rlung gi khams las shing gcad pa la sogs pa'i 'du byed kyi tshogs gcad pa'i bya ba zhes bya ba gcod pa po las rang bzhin tha mi dad pa skad cig ma snga ma las mtshan nyid mi 'dra ba /
khyad par gang gis gcod pa po zhes brjod pa 'byung zhing /
de'i rgyu ni gcod pa po yin pas gcod pa pos shing gcod par byed do zhe na /
de yang mi rung ste /
gang phyir gcad pa'i snga rol med / /
gang zhig ci zhig gcod par 'gyur te /
gcad pa'i snga rol na gcod pa po med pa dang /
gcod pa po'i rang gi bdag nyid las gcad pa tha dad par gyur pa'o zhes 'jig rten la grags pa'i phyir /
gcad pa gang gis gcod par mngon / /
gcad pa de ni de gcod min / /
zhes snga ma bzhin du ci rigs par lan gdab par bya ba yin no / /
de'i phyir de ltar dpe yang dngos bzhin du ma grub pas don 'gal ba nyid kyi skyon gyi gnas med par mi 'gyur bar rigs so zhes bya ba ni mjug bsdu ba yin te /
de'i phyir de ltar ji skad bshad pa'i 'thad pas brtags na /
'gro ba smra ba dag gis dpe smra ba'i tshig smra bar byed cing gcod pa po shing gcod par byed pa zhes bya ba de yang 'gro ba po 'gro bar mi 'thad par dngos po bzhin du ma grub pas /
'gro ba smra ba dag gis dpe smra ba po tshig smra bar byed cing /
gcod pa po shing gcod par byed pa zhes bya ba dang /
dngos 'gro ba po 'gro bar byed do zhes bya ba de dag la rang gi bdag nyid la byed pa nyid mi 'thad pa'i don 'gal ba nyid kyi skyon gyi gnas med par mi 'gyur bar rigs te /
de dag la don 'gal ba nyid kyi skyon gyi gnas yod par 'gyur ba kho na rigs so zhes bya ba'i tha tshig go / /
gzhan dag ni /
gang phyir 'gro ba'i snga rol med / /
ces bya ba de la 'gro ba skye ba'i snga rol na 'gro ba po 'gro ba dang bral ba ni 'gro ba po nyid du mi 'thad pa'i phyir /
'gro ba po 'gro'o zhes bya ba'i tha snyad mi srid par 'gro ba po 'gro'o zhes bya bar mi rigs so zhes zer ro zhes bya ba ni /
'grel pa byed pa gnas brtan bud+d+ha pA li ta ni tshig le'ur byas pa'i rtsa ba de la de skad ces rnam par bshad par byed do zhes bya bar sbyar ro / /
de ltar yang dbu ma'i rtsa ba'i 'grel pa bud+d+ha pA li ta nyid las /
gang gi phyir /
'gro ba gang gis 'gro ba po / /
zhes bya bar mngon pa'i 'gro ba de'i snga rol na 'gro ba'i snga rol te de'i snga rol na 'gro ba po med do zhes rnam par bshad pa'i phyir ro / /
de ni rigs pa ma yin te /
'gro ba po mi 'gro'o zhes bya ba des don bstan zin pa'i phyir ro zhes bya ba ni 'grel pa byed pa nyid kyis gnas brtan bud+d+ha pA li ta'i rnam par bshad pa de rigs pa ma yin par sgrub pa yin no / /
ci'i phyir de rigs pa ma yin zhe na /
gnas brtan bud+d+ha pA li ta'i rnam par bshad pa de ni sngar /
re zhig 'gro po mi 'gro ste / /
zhes dam bcas pa nye bar gzhag pa de sgrub pa'i skabs su /
re zhig 'gro po 'gro'o zhes / /
ji ltar 'thad pa nyid du 'gyur / /
'gro ba med na 'gro ba po / /
nam yang 'thad par mi 'gyur ro / /
zhes bya ba des don bstan zin pa'i phyir /
de las khyad par gzhan bstan dgos pa ma bstan pa'i phyir ro / /
bye brag pa dag gis smras pa /
'gro ba gang gis 'gro por mngon / /
'gro ba de ni de 'gro min / /
zhes bya ba ni bden mod kyi 'on kyang de las gzhan pa nyid yin pas /
kho bo cag la ji skad bshad pa'i rnam pa'i gnod pas gnod par mi 'gyur ro zhes bya ba ni 'dir bye brag pa dag na re /
dbu ma pa khyed kyi /
'gro ba gang gis 'gro por mngon / /
'gro ba de ni de 'gro min / /
zhes bshad pa ni rang gi bdag nyid la byed pa nyid mi 'thad pa'i phyir /
'gro ba gang gis 'gro ba po / /
zhes bya bar mngon pa'i 'gro ba'i 'gro ba de ni 'gro ba po de 'gro bar byed pa ma yin pa bden mod kyi 'on kyang kho bo cag bye brag pa'i gzhung las /
'gro ba po zhes bya ba'i sgrar brjod pa ni rdzas kyi tshig gi don yin la /
'gro ba zhes bya ba'i sgrar brjod pa ni las kyi tshig gi don du 'dod pas 'gro ba po de las 'gro ba gzhan pa nyid yin pas /
de la rang gi bdag nyid las byed pa mi 'thad pa'i skyon med pa'i phyir /
'gro ba gang gis 'gro ba po / /
zhes bya bar mngon pa'i 'gro ba de las gzhan pa'i 'gro ba de ni 'gro ba po de 'gro bar byed pa yin pas kho bo cag la khyed kyis /
gang phyir 'gro ba'i snga rol med / /
gang zhig gang du 'gro bar 'gyur / /
zhes ji skad bshad pa'i rnam pa'i gnod pas gnod par mi 'gyur ro zhes zer ba yin no / /
gal te 'gro ba po de las 'gro ba de gzhan nyid yin par mi 'grub po zhe na /
mi 'grub pa ma yin te /
de'i phyir kho bo cag ni rdzas kyi blo dang las kyi blo gzhan pa nyid du sgrub ste /
yul tha dad pa'i phyir dper na ba lang gi blo dang ba men gyi blo gzhan pa nyid bzhin no zhes bya ba smras te /
'dir yang rdzas kyi blo dang las kyi blo zhes bya ba 'di ni chos can yin te /
rdzas kyi blo zhes bya ba ni rdzas dgu po sa dang /
chu dang /
me dang /
rlung dang /
nam mkha' dang /
dus dang phyogs dang bdag dang yid ces bya ba'i tshig gi don gyi yul can yin te /
de ni 'gro ba po'i blo yin no / /
las kyi blo zhes bya ba ni las lnga po 'degs pa dang /
'jog pa dang /
bskum pa dang /
brkyang ba dang /
'gro ba zhes bya ba'i tshig gi don gyi yul can yin te de ni 'gro ba'i blo yin no / /
gzhan pa nyid grub ste zhes bya ba 'di ni bsgrub par bya ba chos yin te /
rdzas kyi blo dang las kyi blo'i khongs su gtogs pa 'gro ba po dang /
'gro ba gzhan pa nyid du bsgrub par bya ba yin no / /
yul tha dad pa'i phyir zhes bya ba 'di ni sgrub pa'i chos yin te /
rdzas kyi blo'i yul dgu po de dag dang las kyi blo'i yul lnga po de dag tha dad pa'i phyir /
de'i khongs su gtogs pa 'gro ba po dang 'gro ba gzhan pa nyid du sgrub par byed do / /
dper na ba lang gi blo dang ba men gyi blo gzhan pa nyid bzhin no zhes bya ba 'di ni dpe yin par sbyar te /
dper na ba lang gi blo dang ba men gyi blo ni yul tha dad pa'i phyir gzhan pa nyid yin pa de bzhin du /
rdzas kyi blo dang las kyi blo yang yul tha dad pa'i phyir gzhan pa nyid yin no / /
gang gzhan pa nyid ma yin pa de la ni yul tha dad pa med de zhes bya ba 'di ni chos mi mthun pa'i phyogs yin no / /
dper na ba lang gi blo rang las gzhan pa nyid ma yin pa bzhin no zhes bya ba 'di ni chos mi mthun pa'i dpe yin te /
dper na ba lang gi blo la ni yul tha dad pa med pa'i phyir rang las gzhan pa nyid ma yin no / /
rdzas kyi blo ni de lta ma yin te /
yul tha dad pa'i phyir gzhan pa nyid yin no / /
des na 'gro ba po de las 'gro ba de gzhan pa nyid yin pas kho bo cag la ji skad bshad pa'i rnam pa'i gnod pas gnod par mi 'gyur ro zhes zer ro / /
de skad ces zer ba de'i lan du /
'dir 'grel pa byed pa nyid kyis 'dir bshad pa /
ji ltar /
'gro ba gang gis 'gro bor mngon / /
'gro ba de ni de 'gro min / /
de mi rigs pa'i phyir ro zhes bya ba de bzhin du /
'gro ba gang gis 'gro por mngon / /
de las gzhan pa de 'gro min / /
zhes bya ba smras te /
mi rigs pa'i phyir ro zhes bya bar sbyar ro / /
ji ltar sngar /
'gro ba gang gis 'gro por mngon / /
'gro ba de ni de 'gro min / /
zhes bya bas rang gi bdag nyid la byed pa nyid mi 'thad pa'i phyir ro / /
'gro ba gang gis 'gro ba po / /
zhes bya bar mngon pa'i 'gro ba de ni 'gro ba po de 'gro bar byed pa ma yin pas /
de ltar gang gi tshe /
'gro ba gang gis 'gro ba po / /
zhes bya bar mngon pa'i 'gro ba 'gro ba po rang gi bdag nyid kyi khongs su gtogs shing phan 'dogs par byed pa de yang 'gro ba po de 'gro bar byed pa ma yin pa de'i tshe /
'gro ba gang gis 'gro ba po / /
zhes bya bar mngon pa'i 'gro ba de las gzhan pa'i 'gro ba 'gro ba po rang gi bdag nyid kyi khongs su ma gtogs shing phan 'dogs par byed pa ma yin pa de 'gro ba po de 'gro bar byed pa de ni mi 'thad do / /
ci'i phyir mi 'thad ce na /
de las gzhan pa nyid dgag pa'i phyir dang /
de ston pa'i rjes su dpag pa med pa'i phyir dang /
gang yang gang dang lhan cig gzhan pa nyid du mi 'thad par khas blangs pa'i phyir dang /
dpe yang ma grub pa'i phyir ro zhes bya bar dgongs so zhes bya ba smras te /
de las gzhan pa nyid bkag pa'i phyir zhes bya ba ni 'gro ba po de las 'gro ba gzhan pa nyid bkag pa'i phyir te /
kho bo sngar don dam par 'gro ba po las 'gro ba gzhan pa nyid ma yin par bshad par bya ste /
brjod pa khyad par can 'jug pa'i ltos pa dang bcas pa'i phyir /
dper na 'gro ba'i rang gi bdag nyid bzhin no zhes bya ba dang /
de bzhin du don dam par 'gro ba las kyang 'gro ba po gzhan nyid ma yin par nges par gzung bar bya ste /
brjod pa khyad par can 'jug pa'i ltos pa dang bcas pa'i phyir /
dper na 'gro ba po'i rang gi bdag nyid bzhin no zhes bya ba'i rjes su dpag pa dag gis bkag pa'i phyir ro / /
de ston pa'i rjes su dpag pa bstan pa'i phyir zhes bya ba ni 'gro ba po dang 'gro ba gzhan pa nyid ces bya ba de ston pa'i rjes su dpag pa khyed la med pa'i phyir ro / /
gang yang gang dang lhan cig gzhan pa nyid du mi 'thad par khas blangs pa'i phyir zhes bya bas ni de ston pa'i rjes su dpag pa med pa'i phyir /
rang las gzhan pa'i 'gro ba 'gro ba po de 'gro bar byed pa ma yin pa 'ba' zhig tu yang ma zad kyi /
phrad pa brtag pa'i rab tu byed pa 'og nas 'byung ba'i skabs su bstan bcos mdzad pas /
phyi dang nang gi dngos po gang yang phyi dang nang gi dngos po gang dang lhan cig gzhan pa nyid du mi 'thad par khas blangs pa'i phyir yang rang las gzhan pa'i 'gro ba 'gro ba po de 'gro bar byed pa ma yin no / /
dpe yang ma grub pa'i phyir ro zhes bya bar dgongs so zhes bya ba ni /
khyed kyis rang las gzhan pa'i 'gro ba 'gro ba po de 'gro bar byed pa'i dpe yang ma grub pa'i phyir /
rang las gzhan pa'i 'gro ba 'gro ba po de 'gro bar byed pa ma yin no zhes bya bar slob dpon gyis dgongs so / /
ji ltar dpe ma grub ce na /
khyed kyi rang las gzhan pa'i 'gro ba 'gro ba po de 'gro bar byed pa yin te /
'gro ba po yin pa'i phyir zhes thams cad 'gro ba po'i phyogs su byas pa'i phyir de las gzhan pa'i dpe'i chos can gzhan med pa'i phyir ro / /
gang yang /
'gro ba gang gis 'gro por mngon / /
de las gzhan pa de 'gro min / /
zhes bya ba ni dam bcas pa nye bar gzhag pa yin no zhes bya ba ni mdor bstan pa ste phyogs yin no / /
gal te ci'i phyir zhe na zhes bya ba ni /
gal te pha rol po dag ci'i phyir zhes 'dri na'o / /
de skad ces 'dri ba de'i lan du /
gang phyir 'gro po gcig pu la / /
'gro ba gnyis su mi 'thad do / /
zhes bya ba gsungs so / /
de ni rgyas par bshad pa ste phyogs kyi chos yin no / /
des ni 'gro ba po'i chos 'gro ba gnyis dang mi ldan pa nyid bstan to zhes bya ba ni tshig le'ur byas pa'i phyed 'og ma des ni rang las gzhan pa'i 'gro ba 'gro ba po 'gro bar byed pa ma yin pa'i sgrub pa'i chos 'gro ba gnyis dang mi ldan pa'i phyir zhes bya ba bstan to / /
'dir rjes su dpag pa ni zhes bya ba ni rang las gzhan pa'i 'gro ba 'gro ba po de 'gro bar byed pa ma yin par bsgrub pa'i skabs 'dir rjes su dpag pa gtan tshigs dang dpe dang ldan pa'i sbyor ba'i tshig tu 'gyur ba ni 'og nas chos can dang bsgrub par bya ba chos dang /
sgrub pa'i chos dang /
dpe nye bar sbyar ba rnams yin par sbyar ro / /
don dam par rang las gzhan pa'i 'gro ba ni 'gro ba po 'gro bar byed pa ma yin te /
'gro ba gnyis dang mi ldan pa'i phyir /
dper na sdod pa po bzhin no zhes bya ba ni chos can dang /
bsgrub par bya ba chos dang sgrub pa'i chos dang /
dpe yin par go rims bzhin du sbyar te /
dper na sdod pa po 'gro ba gnyis dang mi ldan pa'i phyir 'gro ba po 'gro bar byed pa ma yin pa de bzhin du /
rang las gzhan pa'i 'gro ba yang 'gro ba gnyis dang mi ldan pa'i phyir 'gro ba po 'gro bar byed pa ma yin no / /
gzhan dag na re /
gang phyir 'gro po gcig pu la / /
'gro ba gnyis su mi 'thad do / /
gang gi phyir 'gro ba po gcig pu la gang gis 'gro ba po zhes bya bar mngon pa dang 'gro ba por gyur nas /
gang 'gro bar 'gyur ba'i 'gro ba gnyis mi 'thad pa de'i phyir de las gzhan pa'i 'gro ba yang 'gro ba po 'gro bar byed pa ma yin no zhes zer ro zhes bya ba ni tshig le'ur byas pa'i phyed 'og ma 'di la /
'grel pa byed pa gnas brtan bud+d+ha pA li ta ni 'di skad ces rnam par bshad par byed do zhes bya bar sbyar ro / /
kha cig na re /
de ni rigs pa ma yin te zhes bya ba ni 'grel pa byed pa nyid kyis rang gi ming kha cig ces bya bar snyad btags nas gnas brtan bud+d+ha pA li ta'i rnam par bshad pa de rigs pa ma yin par sgrub pa'i tshig yin no / /
ci'i phyir de rigs pa ma yin zhe na /
'gro ba'i rgyu gcig kho na yod par khas blangs pas de dang ldan pa'i phyir 'gro ba po 'gro'o zhes bya bar bsgrub pa'i phyir dang zhes bya ba smras te /
gang phyir 'gro po gcig pu la / /
'gro ba gnyis su mi 'thad do / /
zhes smras pas don ci zhig go bar 'gyur zhe na /
'gro ba po gcig pu la 'gro ba'i rgyu gnyis yod par mi 'thad do zhes bshad na 'gro ba'i rgyu gcig kho na yod par khas blangs pa yin pas 'gro ba'i rgyu gcig po dang ldan pa'i phyir 'gro ba po 'gro'o zhes bya bar bsgrub pa'i phyir de ni rigs pa ma yin no / /
gzhan yang gzhan pa nyid ma bkag pa'i phyir yang de ni rigs pa ma yin te /
pha rol po dag 'dod pa'i 'gro ba po de las 'gro ba gzhan pa nyid ma bkag pa'i phyir ro / /
gzhan yang /
re zhig 'gro po 'gro'o zhes / /
ji ltar 'thad pa nyid du 'gyur / /
zhes bya ba de dang khyad par med pa'i phyir ro zhe'o zhes bya ba ni /
gnas brtan bud+d+ha pA li ta'i rnam par bshad pa de ni sngar / /
re zhig 'gro po 'gro'o zhes / /
ji ltar 'thad pa nyid du 'gyur / /
'gro ba med na 'gro ba po / /
nam yang 'thad par mi 'gyur ro / /
zhes bshad pa de dang khyad par med pa'i phyir rigs pa ma yin no zhes 'grel pa byed pa nyid zer ba yin no / /
gzegs zan pa dag gis smras pa /
'gro ba gcig ni kho na ste /
de ni 'gro ba po gzhan pa nyid yin la /
de dang ldan pa'i phyir 'gro ba po la 'gro ba po zhes tha snyad gdags su rung ngo / /
'gro ba'i rgyu yin pa'i phyir /
de byed pa na 'gro'o zhes bya ste /
dper na mar me snang ba'i rgyu yin pas snang bar byed do zhes bya ba bzhin pas /
gang phyir 'gro po gcig pu la / /
'gro ba gnyis su mi 'thad do / /
zhes bya ba ni rigs pa ma yin te zhes bya ba ni /
bye brag pa dag na re /
'gro ba ni las kyi tshig gi don yin pas de ni gcig kho nar zad de las kyi tshig gi don 'gro ba zhes bya ba de ni rdzas kyi tshig gi don 'gro ba po zhes bya ba las gzhan pa nyid yin la / /
'gro ba de dang ldan pa'i phyir 'gro ba po la 'gro ba po zhes tha snyad gdags su rung ngo / /
ci'i phyir 'gro ba de dang ldan pa'i phyir 'gro ba po la 'gro ba po zhes tha snyad gdags su rung zhe na /
'gro ba'i rgyu ni 'gro ba po yin pa'i phyir 'gro ba de byed pas na 'gro ba po 'gro'o zhes bya ste /
dper na snang ba'i rgyu mar me yin pa'i phyir mar mes snang ba de byed pa na mar mes snang bar byed do zhes bya ba bzhin pas de'i phyir dbu ma pa na re /
gang phyir 'gro po gcig pu la / /
'gro ba gnyis su mi 'thad do / /
zhes zer ba de ni rigs pa ma yin no zhes zer ba yin no / /
de skad ces zer ba de'i lan du /
'dir 'grel pa byed pa nyid kyis de ni bzang po ma yin te zhes bya ba la sogs pa smras so / /
ci'i phyir bzang po ma yin zhe na /
gtan tshigs ji skad smos pa bsgrubs pa'i phyir dang zhes bya ba smras te /
nged dbu ma pas 'gro ba po 'gro ba'i bya ba dang ldan pa de 'gro bar mi byed de bya ba dang ldan pa'i phyir ro zhes gtan tshigs ji skad smras pa de khyod 'gro ba smra ba dag gis bsgrubs pa'i phyir te /
khyed kyi gzhung las rang dbang ni byed pa po zhes 'byung ba'i gzhung bor la /
'gro ba po ni 'gro ba'i rgyu yin te /
dper na mar me snang ba'i rgyu yin pa bzhin no zhes zer bas /
'gro ba po ni kun rdzob tu 'gro ba'i rgyu khas blangs pa ni dngos kyi rgyu ma yin pas /
nged dbu ma pa'i gtan tshigs ji skad smos pa khyed kyis bsgrub pa'i phyir ro / /
gzhan yang nged dbu ma pas don dam par 'gro ba bkag pa'i phyir /
yang khyed zer ba de bzang po ma yin no / /
don dam par 'gro ba ma skyes pas 'gro ba bkag pa'i phyir /
'gro ba med pa de dang 'gro ba po dang ldan pas 'gro ba po zhes tha snyad gdags su mi rung ba'i phyir ro / /
gzhan yang med pa las skye ba bkag pa'i phyir /
yang khyed zer ba de bzang po ma yin te /
khyed ni med pa las skye ba smra ba yin la /
khyed kyi gzhung de nged kyis don dam par bkag pa'i phyir yang 'gro ba po 'gro ba dang ldan pa ma yin no / /
yang na zhes bya ba la sogs pas ni rjes su dpag pa'i sgo nas 'gro ba po 'gro ba dang ldan pa ma yin par 'gog par byed do / /
de la 'dir yang 'gro ba po ni zhes bya ba 'di ni chos can yin la /
'gro ba dang ldan pa'i rgyu ma yin par shes te zhes bya ba 'di ni bsgrub par bya ba chos yin te /
dper na ba lang gi lus rwa dang ldan pa'i rgyu yin par shes pa de ltar 'gro ba po ni 'gro ba dang ldan pa'i rgyu ma yin par shes te zhes bsgrub par bya ba yin no / /
blo dang sgra khyad par can 'jug pa'i rgyu yin pa'i phyir zhes bya ba 'di ni sgrub pa'i chos yin te /
'gro ba po ni 'gro ba po'i blo khyad par can 'jug pa'i rgyu yin pa'i phyir dang /
'gro ba po'i sgra khyad par can 'jug pa'i rgyu yin pa'i phyir /
'gro ba dang ldan pa'i rgyu ma yin par shes te zhes sgrub par byed do / /
dper na las bzhin pas zhes bya ba 'di ni dpe yin par sbyar te /
dper na las ni las kyi blo khyad par can 'jug pa'i rgyu yin pa'i phyir dang /
las kyi sgra khyad par can 'jug pa'i rgyu yin pa'i phyir /
las dang ldan pa'i rgyu ma yin par shes pa de bzhin du /
'gro ba po yang 'gro ba po'i blo khyad par can 'jug pa'i rgyu yin pa'i phyir dang /
'gro ba po'i sgra khyad par can 'jug pa'i rgyu yin pa'i phyir 'gro ba dang ldan pa'i rgyu ma yin par shes so / /
rjes su dpag pa'i gnod pas gnod par 'gyur ba'i phyir ro zhes bya ba ni mjug bsdu ba dang tshad ma'i 'bras bu yin par sbyar ro / /
gzhan yang 'gro ba po'i ngo bo nyid kyi 'gro ba po 'gro ba dang ldan par 'gyur ram 'on te 'gro ba po'i ngo bo nyid ma yin pa'i 'gro ba po 'gro ba dang ldan par 'gyur grang na /
de la 'gro ba po'i ngo bo nyid kyi 'gro ba po 'gro ba dang ldan par 'gyur ba ni mi 'thad de /
ci'i phyir zhe na /
'gro ba po ni de dang ldan pa don med pa'i phyir ro zhes bya ba smras te /
'gro ba po'i ngo bo nyid kyi 'gro ba po yin na de rang gi ngo bo nyid kyi 'gro ba po yin par grub zin pa la yang 'gro ba de dag dang ldan pa don med pa'i phyir ro / /
'gro ba po ngo bo nyid ma yin pa'i 'gro ba po ma yin pa yang 'gro ba dang ldan par 'gyur bar mi 'thad de /
ci'i phyir zhe na /
'gro ba po ma yin pa yang 'gro ba po ma yin pa nyid kyi phyir /
sdod pa po bzhin du de dang mi ldan pa'i phyir ro zhes bya ba smras te /
'gro ba po'i ngo bo nyid ma yin pa'i 'gro ba po ma yin pa ni 'gro ba po ma yin pa nyid kyi phyir /
dper na sdod pa po bzhin du 'gro ba de dang mi ldan pa'i phyir 'gro ba dang ldan par 'gyur ba mi 'thad do / /
'dir rjes su dpag pa'i dri ba'am smra bar rigs te zhes bya ba ni /
'gro ba smra ba dag 'gro ba yod par bsgrub pa dang /
dbu ma pa dag 'gro ba med par bsgrub pa'i skabs 'dir 'gro ba smra ba dag gis dbu ma pa la rjes su dpag pa dri bar rigs te /
khyed dbu ma pa dag 'gro ba 'gog par byed na rjes su dpag pa gang gis 'gog par byed ces dri bar rigs pa ste /
de skad ces 'dri na nged dbu ma pas kyang rjes su dpag pa ji skad bstan pa gang dag gis 'gro ba bkag pa'i rjes su dpag pa de dag khyed la bstan par bya bar rigs so / /
yang na khyed 'gro ba smra ba dag nyid kyis 'gro ba sgrub pa'i phyir /
rang gi rjes su dpag pa smra bar rigs te /
nged 'gro ba smra ba dag 'gro ba yod par sgrub pa ni rjes su dpag pa 'di dag sgrub par byed do zhes smra bar rigs pa ste /
de skad ces smra na /
nged dbu ma pas kyang rjes su dpag pa ji skad bstan pa gang dag gis 'gro ba bkag pa'i rjes su dpag pa dag gis khyed kyi gzhung sun dbyung bar rigs na khyed 'gro ba smra ba dag gis nged la rjes su dpag pa yang ma dris la /
rang gis rjes su dpag pa yang ma smras pas tshig tsam gyis ni rang gi gzhung gzugs pa dang /
gzhan gyi gzhung sun dbyung ba mi 'grub pas khyod la skyon de lta bu yang yod do / /
ci'i phyir tshig tsam gyis rang gi gzhung gzugs pa dang /
gzhan gyi gzhung sun dbyung ba mi 'grub ce na /
de'i phyir smra ba thams cad ni rang gi gzhung smra ba la dpa' ba yin pas tshig la ni zad pa med do zhes bya ba smras te /
gal te rjes su dpag pa med par khyod kyi rang gi grub pa'i mtha' las 'gro ba yod par gyur na /
kho bo'i yang rang gi grub pa'i mtha' las 'gro ba med par ci'i phyir 'grub par mi 'gyur te /
'di ltar khyod ni 'gro ba yod par smra la kho bo ni 'gro ba med par smra bas smra ba thams cad ni rang gi gzhung smra ba la dpa' ba yin pas tshig la ni zad pa med pa de'i phyir /
khyed 'gro ba smra ba dag gis nged la rjes su dpag pa yang ma dris la /
rang gis rjes su dpag pa yang ma smras pas khyed kyi tshig tsam gyis ni rang gi gzhung gzugs pa dang /
gzhan gyi gzhung sun dbyung ba mi 'grub pas khyed kyis 'gro ba yod par smra ba'i gzhung yang mi tshugs la /
dbu ma pa'i 'gro ba med par bsgrub pa'i gtan tshigs kyi don yang sun mi phyin pas de'i phyir de ltar /
rigs pas dpyad na don dam par 'gro ba dang 'gro ba po dang bgrod par bya ba yang yod pa ma yin no zhes bstan to / /
da ni rab tu byed pa 'di'i mjug bsdu ba dang tshad ma'i 'bras bu bstan pa'i phyir /
de'i phyir de ltar rigs pas dpyad na /
'gro po yin par gyur na ni / /
'gro rnams gsum du 'gro mi byed / /
de ma yin par gyur pa yang / /
'gro rnams gsum du 'gro mi byed / /
yin dang ma yin gyur pa yang / /
'gro rnams gsum du 'gro mi byed / /
'gro po yin par gyur zhes bya ba ni /
'gro ba po gang 'gro ba dang ldan pa ste /
'gro ba yod pa zhes bya ba'i tha tshig go / /
'gro zhes bya ba ni bgrod par bya'o / /
rnam gsum du zhes bya ba ni song ba dang /
ma song ba dang /
bgom par ro / /
de ma yin par gyur pa yang zhes bya ba ni 'gro ba po gang 'gro ba dang bral ba'o / /
yin pa dang ma yin par gyur pa yang zhes bya ba ni /
'gro ba po gang 'gro ba dang ldan pa yang yin la 'gro ba dang bral ba yang yin pa'o zhes bya ba la sogs pa smras so / /
da ni 'gro ba po yin par gyur pa la sogs pa rnam pa gsum po de dag 'gro ba rnam pa gsum du 'gro bar mi byed pa nyid rjes su dpag pa'i tshad mas bsgrub par bya'o / /
de la re zhig 'gro ba po yin par gyur pa ni 'gro ba rnam pa gsum du 'gro bar mi byed de bya ba dang ldan pa'i phyir de las gzhan pa bzhin no zhes bya ba ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gro ba po yin par gyur pa de las gzhan pa lhas byin 'gro ba po yin par gyur pa ni 'gro ba'i bya ba dang ldan pa'i phyir /
bgrod par bya ba rnam pa gsum song ba dang /
ma song ba dang /
bgom pa dag tu 'gro bar mi byed pa de bzhin du /
'gro ba po yin par gyur pa yang 'gro ba'i bya ba dang ldan pa'i phyir /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed do / /
de ma yin par gyur pa yang 'gro ba rnam pa gsum du 'gro bar mi byed de 'gro ba dang bral ba'i phyir sdod pa po bzhin no zhes bya ba yang /
chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sdod pa po ni 'gro ba dang bral ba'i phyir ro / /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed pa de bzhin du /
'gro ba po ma yin par gyur pa yang 'gro ba dang bral ba'i phyir /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed do / /
yin pa dang /
ma yin par gyur pa yang 'gro ba rnam pa gsum du 'gro bar mi byed de /
phyogs gnyi gar bstan pa'i rjes su dpag pa dag gis gnod par 'gyur ba'i phyir ro zhes bya ba yang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
'gro ba po yin par gyur pa'i phyogs su dper na 'gro ba po yin par gyur pa de las gzhan pa lhas byin 'gro ba po yin par gyur pa ni 'gro ba'i bya ba dang ldan pa'i phyir /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed do zhes bstan pa dang /
'gro ba po ma yin par gyur pa'i phyogs su /
dper na sdod pa po ni 'gro ba dang bral ba'i phyir /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed do zhes bstan pa de bzhin du /
'gro ba po yin pa dang ma yin par gyur pa yang 'gro ba'i bya ba dang ldan pa'i phyir dang /
'gro ba dang bral ba'i phyir /
bgrod par bya ba rnam pa gsum po song ba dang /
ma song ba dang /
bgom pa dag tu 'gro bar mi byed do / /
de bzhin du 'gro ba phyogs su byas pa dang /
yang gtan tshigs dang dpe'i sbyor ba ci rigs par bya'o zhes zer ba ni /
'di ltar sbyar bar bya ste /
'gro ba rnam pa gsum po song ba dang /
ma song ba dang /
bgom pa dag las re zhig song ba ni 'gro ba po yin par gyur pa dang /
de ma yin par gyur pa dang /
yin pa dang ma yin par gyur pa gsum 'gro bar mi byed de /
'gro ba'i bya ba 'das zin pa'i phyir /
de las gzhan pa'i las bzhin no / /
ma song bar yang 'gro ba po yin par gyur pa dang /
de ma yin par gyur pa dang /
yin pa dang ma yin par gyur pa gsum 'gro bar mi byed de ma song ba'i phyir /
dper na de las gzhan pa 'gro bar mi 'dod pa'i lam bzhin no / /
bgom par yang 'gro ba po yin par gyur pa dang /
de ma yin par gyur pa dang /
yin pa dang ma yin par gyur pa gsum 'gro bar mi byed de /
song ba dang /
ma song ba ma gtogs par bgom pa shes par mi 'gyur ba'i phyir /
dper na nam mkha'i bya rjes bzhin no / /
de'i phyir de ltar rigs pa dang lung dag gis rnam pa thams cad du yongs su brtags na 'gro ba la sogs pa rnam pa gsum po dag ji ltar yang mi srid pa /
de phyir 'gro dang 'gro po dang / /
bgrod par bya ba 'ang yod ma yin / /
zhes bya ba ni 'bad pa'i 'bras bu ji skad bstan pa'i dbang gis mjug bsdu ba'o zhes bya ba ni rab tu byed pa 'di'i mjug bsdu ba yin no / /
slob dpon gyi bya ba dang byed pa po lhag ma dgag pa yang phyogs 'dis bstan to zhes bya ba ni sngar 'jig rten ni phal cher bya ba mang po'i tha snyad kyi dbang gis bya ba'i dngos po la mngon par zhen pas mngon par zhen pa'i zug rngu de bsal ba'i phyir 'gro ba'i mtshan nyid kyi bya ba gcig bsal na bya ba lhag ma dag bsal ba yang sla bas de'i phyogs snga ma nye bar gzhag go zhes smos pa de'i mjug bsdu ba yin no / /
slob dpon gyi zhal snga nas kyis 'gro ba'i bya ba dang byed pa po dgag pa'i phyogs ji skad bshad pa 'dis bya ba dang byed pa po lhag ma rnams dgag pa yang de bzhin du bstan pa yin no / /
de la 'dir rab tu byed pa'i don ni 'gro ba ngo bo nyid med pa nyid bstan pas /
rten cing 'brel par 'byung ba 'ong ba med pa dang /
'gro ba med pa'i khyad par dang ldan pa bstan pa yin no zhes bya ba ni tshad ma'i 'bras bu yin no / /
'gro ba dgag pa 'dis lung gi don ci zhig grub pa bstan pa'i phyir dang /
'gro ba dgag pa bsgrubs pa 'di la gzhan dag na re /
rtog ge skam po'i bstan bcos tsam nyi tshes bsgrubs so zhes zer ba bsal ba'i phyir /
'dir yid ches pa'i lung gi khungs des kyang bsgrub par bya ste /
de'i phyir 'phags pa blo gros mi zad pas bstan pa'i mdo las /
gang la 'gro ba med pa dang 'ong ba med pa de ni 'phags pa rnams kyi 'gro ba'o zhes gsungs pa'i lung gi don de grub cing yid ches pa'i lung gi khungs des 'gro ba dgag pa grub pa yin no / /
'di skad bstan te /
'phags pa blo gros mi zad pas bstan pa'i mdo las /
'phags pa sha ra dwa ti'i bus /
'phags pa blo gros mi zad pa la dris pa /
rigs kyi bu khyod ga las 'ongs / /
des smras pa /
btsun pa sha ra dwa ti'i bu khyod la da dung yang 'ong ba'i 'du shes 'byung ngam /
gnas brtan gyis smras pa /
kho bos 'du shes yongs su shes so / /
'phags pa blo gros mi zad pas smras pa /
'du shes yongs su shes pa dang ldan pa la ni gnyis kyi blo mi 'byung ste /
'di ltar 'du shes yongs su shes pa dang ldan pa ni gnyis su mi dmigs pa'i phyir rnam par mi rtog pa yin no / /
gzhan yang 'ong ba med pa zhes bya ba de ni kun du sbyor ba'i tshig yin la /
'gro ba zhes bya ba de ni bral ba'i tshig yin no / /
gang la don dam par kun du sbyor ba'i tshig med pa dang 'bral ba'i tshig med pa de la ni 'ong ba yang med /
'gro ba yang med de 'ong ba med pa dang /
'gro ba med pa de ni 'phags pa rnams kyi 'gro ba'o / /
gnas brtan gyis 'ong ba med pa dang 'gro ba med pa'i de kho na rtogs pa de ji ltar rtogs na /
de kho na rtogs pa dang mi mthun par 'gro ba dang 'ong ba'i rnam par rtog pa 'byung bar 'gyur zhes gsungs pa de grub pa yin no / /
rigs kyi bu de bzhin gshegs pa la ni 'ong ba'am 'gro ba med do zhes gsungs pa ni /
byang chub sems dpa' rtag tu ngu shes rab kyi pha rol tu phyin pa mnyan pa'i lhag pa'i bsam pa la zhugs pas de bzhin gshegs pa mtha' yas pa mthong nas /
ting nge 'dzin de las langs pa dang /
de bzhin gshegs pa de dag mi snang nas /
de nas des mthar gyis grong khyer spos ngad can du song ste /
'phags pa chos 'phags la dris pa /
rigs kyi bu bdag gis de bzhin gshegs pa mtha' yas pa dag mthong nas mi snang bar gyur pa de dag gang nas byon gang du bzhud /
chos 'phags kyis smras pa /
rigs kyi bu de bzhin gshegs pa rnams la ni 'ong ba'am 'gro ba med de /
de bzhin nyid gang yin pa de ni de bzhin gshegs pa'o / /
rigs kyi bu yang dag pa'i mtha' la ni 'ong ba'am 'gro ba med de /
yang dag pa'i mtha' gang yin pa de ni de bzhin gshegs pa'o / /
de bzhin du stong pa nyid dang /
mtshan ma med pa dang /
skye ba med pa dang /
'gag pa med pa rnams la ni 'ong ba'am 'gro ba med de /
stong pa nyid la sogs pa gang yin pa de ni de bzhin gshegs pa'o / /
de bzhin du sgyu ma dang /
smig rgyu dang /
rmi lam dang /
dri za'i grong khyer la sogs pa la ni 'ong ba dang 'gro ba med de /
sgyu ma la sogs pa gang yin pa de ni de bzhin gshegs pa'o / /
rigs kyi bu don dam par ni dmigs su med la /
tha snyad du ni dper na /
rgyud dang /
shing bu dang /
lag ca dang /
mi'i rtsol ba la brten nas pi wang gi sgra 'byung yang /
sgra de ni rgyud la sogs pa rkyen rnams la yang dmigs su med la /
rgyud la sogs pa las gzhan na yang dmigs su med do / /
rigs kyi bu de bzhin du dge ba'i rtsa ba rnams dang /
don du gnyer ba rnams kyi sems bstod pa la brten nas /
de bzhin gshegs pa mthong ba 'byung yang /
de bzhin gshegs pa ni rkyen de dag re re la dmigs su med do zhes gsungs pa ste /
de yang grub pa yin no / /
'di la 'ong dang 'gro ba gang yang med / /
chos rnams thams cad nam mkha' ji bzhin no / /
zhes bya ba ni /
'phags pa tshangs pa khyad par sems kyis zhus pa'i mdo las gsungs te /
ma skyes pa zhes bya ba'i don de yang ma grub pa yin no / /
de bzhin du gang la 'gro bar bya ba'am /
'ong bar bya ba rdul phran tsam yang med pa de ni /
byang chub sems dpa'i shes rab kyi pha rol tu phyin pa ste /
de la 'ong ba dang 'gro ba mi snang ngo / /
rab kyi rtsal gyis rnam par gnon pa /
gzugs la 'ong ba dang 'gro ba mi snang ngo / /
tshor ba dang /
'du shes dang /
'du byed rnams dang /
rnam par shes pa la 'ong ba dang 'gro ba mi snang ngo / /
gang la gzugs dang /
tshor ba dang /
'du shes dang /
'du byed rnams dang /
rnam par shes pa'i 'ong ba dang /
'gro ba mi snang ba de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba ni /
bcom ldan 'das ma shes rab kyi pha rol tu phyin pa rab kyi rtsal gyis rnam par gnon pa'i mdo las /
chos thams cad la 'ong ba dang /
'gro ba med par bstan pa ste /
de dag la sogs pa mdo sde mtha' yas pa dag las /
rten cing 'brel par 'byung ba 'ong ba med pa dang /
'gro ba med pa'i don 'di nyid gsungs pa'i lung gi don de grub cing /
yid ches pa'i lung gi khungs de dag gis /
'ong ba dang 'gro ba dgag pa bsgrub pa'i phyir /
rtog ge skam po'i bstan bcos tsam nyi tshes bsgrubs pa ma yin no zhes bya ba'i tha tshig go / /
de ltar 'gro ba dang 'ong ba med pa ston pa'i mdo sde'i mtha' gang dag yin pa de dag 'gro ba med pa dang /
'ong ba med pa'i rab tu byed pa'i skabs 'dis /
rnam par bshad par bya ba yin par ston pa yang /
slob dpon gyi zhal snga nas kyi mkhas pa'i mkhyen rgya nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las /
song ba dang /
ma song ba dang /
bgom pa brtag pa zhes bya ba ste /
rab tu byed pa gnyis pa'i rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // // @## / /
dbu ma rtsa ba'i 'grel pa shes rab sgron ma'i rgya cher 'grel pa /
bam po nyi shu brgyad pa /
da ni skye ba mi mthun pa'i phyogs kyi khyad par dgag pas skye mched rnams ngo bo nyid med pa nyid du bstan pa'i don gyi dbang gis rab tu byed pa gsum pa brtsam mo / /
yang na 'gro ba mi mthun pa'i phyogs dgag pas skye mched rnams stong pa nyid du bstan pa'i phyir rab tu byed pa gsum pa brtsam mo zhes bya ba la /
dbang gis zhes bya ba'i sgra skabs 'dir ni dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta'o / /
de la dam bcas pa la 'jug pa'i rgyu'i don gyi dbang du byas nas /
da ni skye ba mi mthun pa'i phyogs kyi khyad par dgag pas zhes bya ba smras so / /
gzhung 'og nas 'byung ba dang sbyar ba'i don gyi dbang du byas nas /
skye mched rnams ngo bo nyid med pa nyid du bstan pa'i don gyi dbang gis rab tu byed pa gsum pa brtsam mo zhes bya ba smras so / /
yang na dam bcas pa la 'jug pa'i rgyu'i don gyi dbang du byas nas 'gro ba mi mthun pa'i phyogs dgag pas zhes bya ba smras so / /
gzhung 'og nas 'byung ba dang sbyar ba'i don gyi dbang du byas nas /
skye mched rnams stong pa nyid du bstan pa'i phyir rab tu byed pa gsum pa brtsam mo zhes bya ba smras so zhes bya bar sbyar ro / /
de la da ni skye ba mi mthun pa'i phyogs kyi khyad par dgag pas zhes bya ba de ji ltar dam bcas pa la 'jug pa'i rgyu'i don gyi dbang du byas pa yin zhe na /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas /
'dir rab tu byed pa gsum pa brtsam pa'i skabs su yang 'grel pa byed pas kyang sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas /
da ni skye ba mi mthun pa'i phyogs kyi khyad par dgag pas zhes bya ba smras te /
skye ba nyid skye ba med pa'i mi mthun pa'i phyogs yin pas skye ba mi mthun pa'i phyogs zhes bya'o / /
de'i khyad par zhes bya ba ni pha rol pos 'og nas don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes bya ba la sogs pa phyogs snga ma nye bar bzhag pa 'byung ba dag yin no / /
de dgag pas zhes bya ba ni skye ba mi mthun pa'i phyogs kyi khyad par de dgag pa'i dbang du byas nas rab tu byed pa gsum pa brtsam mo zhes bya bar sbyar te /
'di ltar dam bcas pa la 'jug pa'i rgyu'i don gyi dbang du byas nas skye ba mi mthun pa'i phyogs kyi khyad par dgag pas rab tu byed pa gsum pa brtsams na 'dod pa'i don 'grub par 'gyur ba'i phyir ro / /
skye mched rnams ngo bo nyid med pa nyid du bstan pa'i don gyi dbang gis rab tu byed pa gsum pa brtsam mo zhes bya ba de ji ltar gzhung 'og nas 'byung ba dang sbyar ba'i don gyi dbang du byas pa yin zhe na /
skye mched brtag pa'i rab tu byed pa gsum pa'i gzhung 'og nas 'byung ba 'di'i don ni skye mched rnams ngo bo nyid med pa nyid du bstan pa yin pas 'dir rab tu byed pa gsum pa brtsam pa'i skabs su yang 'grel pa byed pas gzhung 'og nas 'byung ba dang sbyar ba'i don de'i dbang du byas nas skye mched rnams ngo bo nyid med pa nyid du bstan pa'i don gyi dbang gis rab tu byed pa gsum pa brtsam mo zhes bya ba smras te /
'di ltar theg pa chen po'i mdo las /
mig dang rna ba sna dang ni / /
lce dang lus dang de bzhin yid / /
de dag ngo bo nyid stong par / /
rdzogs pa'i sangs rgyas rnams kyis bshad / /
ces kyang gsungs la /
gzhan yang mig ni mig gi ngo bo nyid kyis stong ngo / /
de bzhin du rna ba dang sna dang lce dang lus dang yid ni yid kyi ngo bo nyid kyis stong ngo / /
de ci'i phyir zhe na /
de dag gi ngo bo nyid de yin pa'i phyir ro zhes gsungs pa de dag bsgrub pa'i phyir rab tu byed pa gsum pa brtsam mo / /
'di skad bstan te /
sngar skye ba med pa bsgrub pa'i don de bstan par bya ba'i phyir dang /
lung las skye mched rnams ngo bo nyid med pa nyid du gsungs pa de dag bsgrub pa'i phyir rab tu byed pa gsum pa brtsam mo zhes bstan to / /
yang na 'gro ba mi mthun pa'i phyogs dgag pas zhes bya ba de ji ltar dam bcas pa la 'jug pa'i rgyu'i don gyi dbang du byas pa yin zhe na /
bstan bcos mdzad pas 'gro ba brtag pa'i rab tu byed pa dang po brtsam pa'i skabs su dngos po thams cad la 'gro ba med par dam bca' ba mdzad pas /
'dir rab tu byed pa gsum pa brtsam pa'i skabs su yang 'grel pa byed pas sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas /
yang na 'gro ba mi mthun pa'i phyogs dgag pas zhes bya ba smras te /
'gro ba nyid 'gro ba med pa'i mi mthun pa'i phyogs yin pas 'gro ba mi mthun pa'i phyogs zhes bya'o / /
de dgag pas zhes bya ba ni 'gro ba mi mthun pa'i phyogs de dgag pa'i dbang du byas nas rab tu byed pa gsum pa brtsam mo zhes bya bar sbyar te /
'di ltar dam bcas pa la 'jug pa'i rgyu'i don gyi dbang du byas nas /
'gro ba mi mthun pa'i phyogs dgag pas rab tu byed pa gsum pa brtsams na 'dod pa'i don 'grub par 'gyur ba'i phyir ro / /
skye mched rnams stong pa nyid du bstan pa'i phyir rab tu byed pa gsum pa brtsam mo zhes bya ba de ji ltar gzhung 'og nas 'byung ba dang sbyar ba'i don gyi dbang du byas pa yin zhe na /
skye mched brtag pa'i rab tu byed pa gsum pa'i gzhung 'og nas 'byung ba 'di'i don ni skye mched rnams stong pa nyid du bstan pa yang yin pas 'dir rab tu byed pa gsum pa brtsam pa'i skabs su yang 'grel pa byed pas gzhung 'og nas 'byung ba dang sbyar ba'i don de'i dbang du byas nas skye mched rnams stong pa nyid du bstan pa'i phyir rab tu byed pa gsum pa brtsam mo zhes bya ba smras so / /
'di skad bstan te /
sngar 'gro ba med pa bsgrub pa'i don de bstan par bya ba'i phyir dang /
lung las skye mched rnams stong pa nyid du gsungs pa de dag bsgrub pa'i phyir rab tu byed pa gsum pa brtsam mo zhes bstan to / /
gang gi tshe dang po ltar brtag pa de'i tshe mi mthun pa'i phyogs nye bar gzhag pa zhes bya ba ni da ni skye ba mi mthun pa'i phyogs kyi khyad par dgag pas skye mched rnams ngo bo nyid med pa nyid du bstan pa'i don gyi dbang gis rab tu byed pa gsum pa brtsam mo zhes bya bas sngar skye ba med pa bsgrub pa'i don de bstan par bya ba'i phyir dang /
lung las skye mched rnams ngo bo nyid kyis stong par gsungs pa de dag bsgrub pa'i phyir rab tu byed pa gsum pa brtsam mo zhes bshad pa dang po zhes de ltar brtag pa de'i tshe mi mthun pa'i phyogs snga ma nye bar gzhag pa ni /
pha rol pos 'og nas don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes bya ba la sogs pa phyogs snga ma nye bar gzhag pa 'byung ba dag yin te /
'di ltar phyogs snga ma nye bar sbyar ba bkag nas bstan bcos mdzad pa'i bzhed pa 'grub pa'i phyir 'dir 'grel pa byed pas phyogs snga ma nye bar gzhag pa byas so / /
de'i phyir don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos dang mi mthun pa'i phyogs kyi dpe yin par go rims bzhin du sbyar ro / /
'di na gang skye ba med pa de la ni yul so sor nges pa med de /
dper na mo gsham gyi bu'i skye mched rnams la yul so sor nges pa med pa bzhin no zhes bya ba ni chos mi mthun pa'i phyogs kyi dpe yin no / /
nang gi skye mched rnams la ni yul so sor nges pa 'di lta bu yod de /
'di lta ste lta ba dang nyan pa dang snom pa dang /
myong bar byed pa dang /
reg par byed pa dang yid rnams kyi yul gzugs dang sgra dang dri dang ro dang reg bya dang chos rnams yin par go rims bzhin no zhes bya ba ni nye bar sbyar ba'i sbyor ba yin no / /
de'i phyir gtan tshigs ji skad smos pas nang gi skye mched rnams skye ba kho nar gzung bar bya'o zhes bya ba ni mjug bsdu ba dang tshad ma'i 'bras bu yin no / /
gang gi tshe gnyis pa ltar brtag pa de'i tshe ni zhes bya ba ni /
yang na 'gro ba mi mthun pa'i phyogs dgag pas skye mched rnams stong pa nyid du bstan pa'i phyir rab tu byed pa gsum pa brtsam mo zhes bya bas sngar 'gro ba med pa bsgrub pa'i don de bstan par bya ba'i phyir dang /
lung las skye mched rnams stong pa nyid du gsungs pa de dag bsgrub pa'i phyir rab tu byed pa gsum pa brtsam mo / /
zhes bshad pa gnyis pa shos de ltar brtag pa de'i tshe mi mthun pa'i phyogs snga ma nye bar gzhag pa ni 'di ltar bya'o zhes bya bar sbyar ro / /
de'i tshe mi mthun pa'i phyogs snga ma nye bar bzhag pa ni 'di ltar bya ste /
sngar 'gro ba brtag pa'i rab tu byed pa gnyis pa'i mjug tu /
de'i phyir 'gro dang 'gro po dang / /
bgrod par bya ba'ang yod ma yin / /
zhes bshad pa'i phyir 'gro ba smra ba dag gis de mi bzod pas de'i phyir pha rol po dag na re 'di skad ces zer ro zhes bya bar sbyar ro / /
de'i phyir 'gro ba yod pa nyid du shes par bya ste /
bya ba'i 'bras bu yin pa'i phyir gzugs la lta ba la sogs pa bzhin no zhes zer ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te dper na mig la sogs pa ni bya ba'i 'bras bu yin pa'i phyir yod pa nyid du shes par bya ba de bzhin du 'gro ba yang bya ba'i 'bras bu yin pa'i phyir yod pa nyid du shes par bya'o zhes zer ro / /
de skad ces zer ba'i lan du /
'dir 'grel pa byed pa nyid kyis phyogs gnyi ga'i lan du bshad pa /
lta dang nyan dang snom pa dang / /
myong bar byed dang reg byed yid / /
dbang po drug po de dag gi / /
spyod yul blta bar bya la sogs / /
zhes bya ba la sogs pa smras so / /
lta zhes bya ba ni lta bar byed pa'i phyir ro zhes bya ba ni lta bar byed pa po nang gi skyes bu gzhan ni med de /
mig gi dbang po nyid gzugs la lta bar byed pa'i phyir mig ces bya'o / /
gzhan du na 'dis lta bar byed pa'i phyir ro zhes smos par 'gyur ba zhig na de skad ma smos so / /
lhag ma rnams la yang de bzhin no zhes bya ba ni /
nyan pa dang snom pa dang myong bar byed pa dang reg par byed pa dang yid rnams la yang sgra nyan par byed pa'i phyir rna ba yin /
dri snom par byed pa'i phyir sna yin /
ro myong bar byed pa'i phyir lce yin /
reg bya reg par byed pa'i phyir lus yin /
chos rnams sems par byed pa'i phyir yid yin te /
nyan par byed pa la sogs pa'i byed pa po nang gi skyes bu gzhan med par de bzhin du sbyar ro / /
drug po zhes bya ba ni gzugs la sogs pa gzung ba'i phyir tshogs de la dbang po dang bdag po nyid byed pa'i phyir ro zhes bya ba ni dbang po zhes bya ba'i tshig gi don bshad pa ste /
gzugs la sogs pa yul drug po dag gzung ba'i phyir dbang po dang /
yul dang snang ba dang /
nam mkha' dang /
de dang 'byung ba'i yid la byed pa'i tshogs ci rigs par de dag las dbang po ni tshogs lhag ma de dag la gtso cher dbang ba nyid dang /
bdag po nyid byed pa'i phyir dbang po zhes bya'o / /
drug po zhes bya ba ni so so'i ming smos pa nyid kyis grangs kyang rab tu 'grub mod kyi /
de nges par gzung ba ni tha snyad du yang de dag las gzhan pa gzugs la sogs pa la dmigs par byed pa'i byed pa po med par shes par bya ba'i phyir ro zhes bya ba ni /
lta dang nyan dang snom pa dang / /
myong bar byed dang reg byed yid / /
ces dbang po so so'i ming smos pa nyid kyis grangs drug yin par yang rab tu 'grub mod kyi drug po zhes bya ba'i grangs de nges par gzung ba ni kun rdzob kyi tha snyad du yang drug po de dag las gzhan pa gzugs la sogs pa la dmigs par byed pa'i byed pa po nang gi skyes bu gzhan med par shes par bya ba'i phyir ro / /
de dag gi zhes bya ba ni dbang po drug po de dag gi'o zhes bya ba ni de dag gi spyod yul gang zhe na zhes bya bar sbyar ro / /
spyod yul zhes bya ba ni yul te de dag la mthu yod pa nyid ces bya ba'i tha tshig go zhes bya ba ni spyod yul zhes bya ba'i tshig gi don bshad pa ste /
spyod yul ni yul te /
yul de dag la dbang po rnams spyod pa'i mthu yod pa nyid ces bya ba'i tshig go / /
blta bar bya ba la sogs pa zhes bya ba ni blta bar bya ba dang /
mnyan par bya ba dang /
bsnam par bya ba dang /
myang bar bya ba dang /
reg par bya ba dang /
bsam par bya ba dag go zhes bya ba ni dbang po drug po de dag gi spyod yul ni /
gzugs dang /
sgra dang /
dri dang /
ro dang /
reg bya dang /
chos rnams yin te /
blta bar bya ba la sogs pa de dag dang go rims bzhin no / /
yul can dang yul so sor nges pa de yang tha snyad pa yin gyi don dam pa pa ni ma yin pas gtan tshigs mi mthun pa'i phyogs 'ba' zhig la yod pa'i phyir don 'gal ba nyid do zhes bya ba ni phyogs snga ma gnyi ga'i gtan tshigs kyi don 'gal ba nyid du 'grub pa yin te /
phyogs snga ma smra ba dag gi gtan tshigs yul so sor nges pa'i phyir ro zhes bya ba dang bya ba'i 'bras bu yin pa'i phyir gzugs la lta ba la sogs pa bzhin no zhes smos pa'i dbang po yul can dang /
gzugs la sogs pa yul so sor nges pa de yang kun rdzob kyi tha snyad pa yin gyi don dam pa ni ma yin pas phyogs snga ma smra ba'i gtan tshigs de ni don dam par yod par bsgrub pa'i mi mthun pa'i phyogs kun rdzob 'ba' zhig la yod pa'i phyir don dam par yod par bsgrub pa dang /
don 'gal ba nyid yin pas ma grub po zhes bstan to / /
don dam par ji ltar mig la sogs pa yul can dang yul gyi dngos por mi 'thad pa de ltar 'di bshad par bya ste zhes bya bas ni don snga ma gsal bar bya ba'i phyir tshig le'ur byas pa 'og ma dag gi mgo 'dren par byed do / /
re zhig mig gi dbang po gcig pu'i dbang du mdzad nas /
lta ba rang gi bdag nyid na / /
de yis de ni mi mthong nyid / /
ces bya ba ni don dam par mig la sogs pa'i dbang po drug dang /
gzugs la sogs pa yul drug po dag yul can dang /
yul gyi dngos por mi 'thad par ston pa'i skabs las /
re zhig dang por mig gi dbang po dang gzugs yul can dang yul gyi dngos pos mi 'thad pa'i dbang du byas te ston to / /
lta ba zhes bya ba ni lta bar byed pa'i phyir te mig gi dbang po zhes bya ba'o zhes bya bas ni kun rdzob tu mig gi skye mched kyi mtshan nyid bstan te gang gi phyir mig gi dbang pos ni gzugs la lta bar byed pa ste de'i phyir lta ba zhes bya'o / /
rang gi bdag nyid na zhes bya ba ni rang gi ngo bo nyid yin na'o zhes bya ba ni mig gi dbang po de don dam par gzugs kyi rang gi ngo bo nyid yin na'o / /
de yis de ni mi mthong nyid / /
ces bya ba la ci'i phyir mi mthong ba nyid yin zhe na /
phyogs de ni tshig gi don 'og nas 'byung bas gsal bar byed do zhes bya bar ni mig gi dbang po des mig gi dbang po de ni mi mthong ba de nyid yin te /
de ci'i phyir zhe na /
phyogs de ni tshig le'ur byas pa'i phyed 'og ma shos kyis gsal bar byed do zhes bya ba'i tha tshig go / /
ci'i phyir zhe na /
des de mi mthong ba'i phyir te /
de ni grags pa yin no zhes bya bar dgongs so zhes bya ba ni ci'i phyir mig gi dbang po des mig gi dbang po de mi mthong zhe na /
de rang gis rang mi mthong ba nyid kyi phyir te /
de ni rgol ba dang phyir rgol ba gnyi ga la grags pa yin pas bsgrub mi dgos so zhes bya bar slob dpon gyis dgongs so / /
nyid ces bya ba'i sgra ni nges par 'byung ba'i don to / /
der mi mthong ba nyid ces bya bar blta bar bya'i /
gzhan du na mthong ba zhes bya bar shes par 'gyur ro zhes bya ba ni /
de yis de ni mi mthong nyid / /
ces bya ba tshig le'ur byas pa de'i skabs nas nyid ces bya ba'i sgra smos pa ni mi mthong ba nyid ces bya bar nges par bzung ba'i don yin gyi /
des ni de nyid mi mthong ste / /
zhes bya ba ltar sgra ji bzhin du nges par bzung na des de nyid mi mthong na yul gzhan mthong ngo zhes bya bar shes par 'gyur bas de ni mi rung ngo / /
ji ste de lta na khyod kyis ci zhig bsgrubs par gyur te /
gang gi tshe mig rang gi bdag nyid mi mthong ngo zhes smras pa de'i tshe gzhan du gyur pa de'i gzugs mthong ngo zhes khas len to zhe na zhes bya ba ni ci ste pha rol pos 'di skad ces khyed dbu ma pas /
lta ba rang gi bdag nyid na / /
de yis des ni mi mthong nyid / /
ces bshad pa de lta na khyed dbu ma pas ci zhig bsgrubs par gyur te /
gang gi tshe mig gis rang gi bdag nyid mi mthong ngo zhes bya ba smras pa'i tshe /
kho bo cag mig gis gzhan du gyur pa gzugs mthong ngo zhes khas len pas des na kho bo cag gi 'dod pa nyams par mi 'gyur ro snyam du sems shing de skad ces zer ba yin no / /
de skad ces zer ba'i [(]len [,]lan [)]du /
'dir 'grel pa byed pa nyid kyis khyod 'dod pa gang yin pa de yang /
gang tshe bdag nyid mi mthong ba / /
de yis gzhan ni ji ltar mthong / /
mig la gzugs mthong ba'i mthu nyid med do zhes bya ba'i tshig gi don to zhes bya ba smras te /
khyed mig gis gzhan du gyur pa gzugs mthong bar 'dod pa gang yin pa de yang kho bos mi mthong ba nyid du bsgrubs zin te /
ji ltar zhe na /
de'i phyir /
gang tshe bdag nyid mi mthong ba / /
de yis gzhan ni ji ltar mthong / /
zhes bya ba smras te tshig le'ur byas pa de'i don ni mig la gzugs mthong ba'i mthu nyid med do zhes bya ba'i tha tshig go / /
de la 'dir tshig le'ur byas pa'i phyed gong mas ni mig gis rang gi bdag nyid mi mthong ba'i chos bstan la zhes bya ba ni /
lta ba rang gi bdag nyid na / /
de yis de ni mi mthong nyid / /
ces bya ba tshig le'ur byas pa'i phyed gong ma des ni mig gis gzugs mi mthong ba nyid du sgrub pa'i chos ni rang gi bdag nyid mi mthong ba yin par bstan to / /
phyed 'og mas ni bsgrub par bya ba chos gzugs mi mthong ba bstan to zhes bya ba ni /
gang tshe bdag nyid mi mthong ba / /
de yis gzhan ni ji ltar mthong / /
zhes bya ba'i tshig le'ur byas pa'i phyed 'og ma des ni chos can mig la bsgrub par bya ba chos ni gzugs mi mthong ba nyid yin par bstan to / /
dpe ni bsgrub par bya ba dang /
sgrub pa'i chos kyi dbang gis gnyi ga la grags pa'i chos can rnams rna ba la sogs pa yin par sbyar ro / /
de'i phyir bsgrub par bya ba dang /
sgrub pa'i chos nye bar gzhag pas sbyor ba'i tshig tu 'dod pa ni zhes bya ba ni 'og nas chos can dang /
bsgrub par bya ba chos dang /
sgrub pa'i chos dang /
dpe nye bar sbyar ba rnams yin par sbyar ro / /
de'i phyir don dam par mig gi dbang pos ni gzugs mi mthong ba nyid de /
rang gi bdag nyid mi mthong ba'i phyir /
dper na rna ba la sogs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na rna ba la sogs pa ni rang gi bdag nyid mi mthong ba'i phyir /
de dag gis gzugs mi mthong ba nyid yin pa de bzhin du mig gi dbang po yang rang gi bdag nyid mi mthong ba'i phyir des gzugs mi mthong ba nyid yin te /
rjes su dpag pa des ni mig gi dbang pos gzugs mi mthong ba nyid bstan to / /
yang na phyed gong mas ni mig gi dbang po gzung ba nyid ma yin par bstan nas /
mig gi dbang po rang gi bdag nyid chos mthun pa'i dpe nyid du nye bar gzhag la zhes bya ba ni yang na /
lta ba rang gi bdag nyid na / /
de yis de ni mi mthong nyid / /
ces bya ba tshig le'ur byas pa'i tshig gong ma des ni mig gi dbang po nyid mig gi dbang po'i gzung ba'i yul nyid ma yin par bstan nas /
mig gi dbang pos rang gi bdag nyid gzugs mig gi dbang po yul ma yin pa'i chos mthun pa'i dpe nyid du nye bar gzhag go /
phyed 'og mas ni mig gi dbang pos gzugs mi mthong bar bstan pas bsgrub par bya ba chos gzugs mig gi dbang po'i yul ma yin pa nyid du bstan to zhes bya ba ni /
gang tshe bdag nyid mi mthong ba / /
de yis gzhan ni ji ltar mthong / /
zhes bya ba tshig le'ur byas pa'i phyed 'og ma des ni mig gi dbang pos gzugs mi mthong bar bstan pas /
chos can gzugs la bsgrub par bya ba chos mig gi dbang po'i yul ma yin pa nyid du bstan to / /
'dir de'i dbang gis sbyor ba'i tshig ni zhes bya ba ni 'dir bsgrub par bya ba dang /
sgrub pa'i chos dang /
chos mthun pa'i dpe de'i dbang gis sbyor ba'i tshig tu gyur pa ni 'og nas chos can dang /
bsgrub par bya ba chos dang /
sgrub pa'i chos dang /
dpe nye bar sbyar ba rnams yin par sbyar ro / /
de'i phyir don dam par gzugs mig gi dbang po'i yul ma yin te /
bsags pa'i phyir dper na mig gi dbang po'i bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mig gi dbang po'i bdag nyid ni bsags pa'i phyir mig gi dbang po'i yul ma yin pa de bzhin du gzugs kyang bsags pa'i phyir mig gi dbang po'i yul ma yin te /
rjes su dpag pa des ni gzugs mig gi dbang po'i yul ma yin par bstan to / /
rang gi bdag nyid mi mthong ba dang bsags pa ni mtshan nyid kyi sgra'i tshul nye bar gzung ba'i phyir te /
gtan tshigs thogs pa dang bcas pa nyid dang 'byung ba las gyur pa nyid dang rgyur byas pa'i gzugs nyid dang gzugs kyi phung por gtogs pa nyid la sogs pa dag gi phyir ro zhes kyang phyogs gnyis ka la rjes su dpag pa dag brjod par bya'o zhes bya ba ni /
lta ba rang gi bdag nyid na / /
de yis de ni mi mthong nyid / /
gang tshe bdag nyid mi mthong ba / /
de yis gzhan ni ji ltar mthong / /
zhes bya bas mig gi dbang pos gzugs mi mthong ba'i gtan tshigs rang gi bdag nyid mi mthong ba zhes bya ba dang /
gzugs mig gi dbang po'i yul ma yin pa'i gtan tshigs bsags pa'i phyir zhes bya ba ni mtshan nyid kyi sgra'i tshul tsam nye bar gzung ba'i phyir mtshon pa tsam du zad kyi phyogs de gnyis kyi gtan tshigs ni thogs pa dang bcas pa nyid la sogs pa dag kyang yin no zhes bya ba'i tha tshig ste /
dper na khwa dag las zhun mar bsrung bar bya'o zhes smras na khyi dag las mi bsrung bar bya ba ma yin pa de bzhin du /
'dir yang rang gi bdag nyid mi mthong ba zhes bya ba dang /
bsags pa zhes bya ba de gnyis gtan tshigs su smos pas thogs pa dang bcas pa nyid la sogs pa dag gtan tshigs su mi rung ba ma yin no / /
'di skad bstan te /
don dam par mig gi dbang pos ni gzugs mi mthong ba nyid de /
thogs pa dang bcas pa nyid kyi phyir ram /
'byung ba las gyur pa nyid kyi phyir ram /
rgyur byas pa'i gzugs nyid kyi phyir ram /
gzugs kyi phung por gtogs pa nyid la sogs pa dag gi phyir dper na rna ba la sogs pa bzhin no zhe'am /
don dam par gzugs ni mig gi dbang po'i yul ma yin te /
thogs pa dang bcas pa nyid kyi phyir ram /
'byung ba las gyur pa nyid kyi phyir ram /
rgyur byas pa'i gzugs nyid kyi phyir ram /
gzugs kyi phung por gtogs pa nyid la sogs pa dag gi phyir dper na mig gi dbang po'i bdag nyid bzhin no zhes tshad ma sngar bstan pa'i phyir phyogs gnyi ga la rjes su dpag pa dag brjod par bya'o / /
'dir kha cig na re mig gis rang gi bdag nyid mi mthong ba ni bstan du med pa yin pa'i phyir rung mod kyi /
gzugs ni bstan du yod pa yin pas de'i phyir de mthong ngo zhes zer ro zhes bya ba ni 'dir sde pa gzhan dag dbu ma pas gzugs mig gi dbang po'i yul ma yin te zhes bshad pa de khas blangs pa la gnod par 'gyur ro zhes rgol ba yin no / /
de dag 'di skad ces dbu ma pas don dam par mig gi dbang pos ni gzugs mi mthong ba nyid de /
rang gi bdag nyid mi mthong ba'i phyir dper na rna ba la sogs pa bzhin no zhes bshad par gtan tshigs /
rang gi bdag nyid mi mthong ba / /
zhes bya ba ni rung ste /
'di ltar bcom ldan 'das kyis kyang /
gzugs ni rnam pa gsum ste bstan du yod la thogs pa dang bcas pa dang bstan du med la thogs pa med pa dang /
bstan du med la thogs pa dang bcas pa'o / /
de la bstan du yod la thogs pa dang bcas pa ni gzugs kyi skye mched do / /
bstan du med la thogs pa med pa ni rnam par rig byed ma yin pa'i gzugs so / /
bstan du med la thogs pa dang bcas pa ni mig la sogs pa dbang po la sogs pa lnga'o zhes gsungs pas mig gis rang gi bdag nyid mi mthong ba ni bstan du med pa yin pa'i phyir rung mod kyi /
khyed kyis don dam par gzugs mig gi dbang po'i yul ma yin te /
bsags pa'i phyir dper na mig gi dbang po'i bdag nyid bzhin no zhes bshad pas mig gi dbang pos gzugs mi mthong ngo zhes bsgrubs pa de ni mi rung ste /
gzugs kyi skye mched ni sngar bstan du yod la thogs pa dang bcas pa yin pas de'i phyir de mthong ngo zhes gsungs bzhin du de mi mthong ngo zhes bsgrub pa ni khas blangs pa la gnod par 'gyur ro zhes zer ro / /
de skad ces zer ba'i len du 'dir 'grel pa byed pa nyid kyis de la rgyu gzhan des kho bo cag gis smras pa'i gtan tshigs dang dpe bsgrub pa'i phyir gnod pa med do zhes bya ba smras te /
de la khyed na re mig gis rang gi bdag nyid mi mthong ba ni bstan du med pa yin pa'i phyir rung mod kyi zhes zer ba'i byed rgyu gzhan des kho bo cag gis don dam par mig gi dbang pos ni gzugs mi mthong ba nyid de rang gi bdag nyid mi mthong ba'i phyir zhes smras pa'i gtan tshigs dang don dam par gzugs mig gi dbang po'i yul ma yin te /
bsags pa'i phyir dper na mig gi dbang po'i bdag nyid bzhin no zhes smras pa'i dpe bsgrub pa'i phyir kho bo cag gi rjes su dpag pa de khas blangs pa la gnod pa med do / /
chos mngon pa pa dag na re gal te khyad par med pa dag mig gis gzugs rnams mi mthong ba nyid ces zer na de ni grub pa la sgrub pa yin te /
phyogs ni de dang mtshungs pa'i mig gis mi mthong ba yin pa'i phyir ro / /
'on te mig gis gzugs rnams mi mthong ba rten pa mtshungs pa la bya'o zhes zer na ni de lta na khas blangs pa la gnod par 'gyur te /
chos mngon pa las /
rten mtshungs mig gis gzugs rnams mthong / /
der brten rnam par shes pas min / /
zhes gsungs pa'i phyir ro zhes zer ro zhes bya bya ba ni sngar sde pa gzhan dag la dbu ma pas lan btab pa dang /
'dir chos mngon pa pa dag dbu ma pa la grub pa la sgrub pa'i skyon chags pa dang /
khas blangs pa la gnod par 'gyur ro zhes rgol ba yin no / /
de dag 'di skad ces dbu ma pas don dam par mig gi dbang pos ni gzugs mi mthong ba nyid de zhes bshad pa gang yin pa de gal te de dang mtshungs pa'i mig gis mi mthong ba la bya'o zhes zer na ni mi grub pa la sgrub pa'i skyon chags pa yin te /
de dang mtshungs pa'i mig gis gzugs mi mthong ba ni nged kyi phyogs la yang grub pa'i phyir ro / /
'on te rten pa mtshungs pa'i mig gis mi mthong ba la bya'o zhes zer na ni khas blangs pa la gnod par 'gyur te /
chos mngon pa las /
rten pa mtshungs pa'i mig gis gzugs rnams mthong gi /
de la brten pa'i rnam par shes pas ni mi mthong ngo zhes gsungs pa'i phyir ro zhes zer ro / /
de skad ces zer na de'i lan du /
'dir 'grel pa byed pa nyid kyis /
de la 'dir rten pa mtshungs pa'i mig nyid phyogs su byas pa'i phyir grub pa la sgrub pa yang ma yin la khas blangs pa la gnod par yang mi 'gyur te /
mig gis gzugs ni mi mthong zhing / /
yid kyis chos rnams mi shes te / /
gang la 'jig rten mi 'jug go / /
de ni dam pa'i bden pa'o / /
zhes gsungs pa'i phyir ro zhes bya ba la sogs pa smras te /
'dir nged dbu ma pas rten pa mtshungs pa'i mig nyid phyogs su byas pa'i phyir grub pa la sgrub pa yang ma yin te /
khyed la rten pa mtshungs pa'i mig gis gzugs mi mthong bar ma grub pa'i phyir ro / /
khas blangs pa la gnod par yang mi 'gyur te /
chos mngon pa las /
rten mtshungs mig gis gzugs rnams mthong / /
der brten rnam par shes pas min / /
zhes gsungs pa ni nged kyang khas len mod kyi de ni kun rdzob tu gsungs pa yin te /
de ci'i phyir zhe na /
bcom ldan 'das kyis 'phags pa srid pa 'pho ba'i mdo las /
mig gis gzugs ni mthong ngo zhes / /
thams cad mkhyen pas gang gsungs pa / /
log pa'i nga rgyal 'jig rten la / /
de ni kun rdzob bden par bstan / /
zhes gsungs pa'i phyir ro / /
de kun rdzob tu gsungs pa yin gyi don dam par gsungs pa ma yin par ci ltar nges par shes she na /
'phags pa srid pa 'pho ba'i mdo de nyid las /
mig gis gzugs ni mi mthong zhing / /
yid kyis chos rnams mi shes te / /
gang la 'jig rten mi 'jug pa / /
de ni dam pa'i bden pa'o / /
zhes gsungs pa'i phyir kho bo cag rten pa mtshungs pa'i mig gis kun rdzob tu gzugs mthong bar khas blangs pa de don dam par mi mthong bar bsgrubs pas de'i phyir khas blangs pa la gnod par mi 'gyur ro / /
don dam par mig gis gzugs mthong bar khas ma blangs pa'i phyir dang /
rjes su dpag pa brgyad pa ji skad bstan pa'i phyir de grub pas zhes bya bas ni rten pa mtshungs pa'i mig gis gzugs mi mthong ba de grub pas de'i phyir yang khas blangs pa la gnod par mi 'gyur bar ston to / /
de'i phyir don dam par rten pa mtshungs pa'i mig gis gzugs mi mthong ste /
mig gi dbang po yin pa'i phyir na de dang mtshungs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na de dang mtshungs pa'i mig ni mig gi dbang po yin pa'i phyir /
gzugs mi mthong ba de bzhin du rten pa mtshungs pa'i mig kyang mig gi dbang po yin pa'i phyir gzugs mi mthong ngo / /
yang na dbang po gzugs can yin pa'i phyir rna ba bzhin no zhes bkag pa'i phyir ro zhes bya ba ni yang na rjes su dpag pa dang gtan tshigs dang dpe 'di ltar yang sbyar te /
don dam par rten pa ma tshangs pa'i mig gis gzugs mi mthong ste /
dbang po gzugs can yin pa'i phyir dper na rna ba bzhin no / /
de ltar rjes su dpag pa de dag gis don dam par rten pa mtshungs pa'i mig gis gzugs mi mthong ba bkag pa'i phyir yang khas blangs pa la gnod par mi 'gyur ro / /
'dir gal te gzhan dag na re 'jig rten la mig gis gzugs mthong bar grags pa sel bar byed pa ni grags pa'i gnod par 'gyur ro zhes zer ba'i phyogs snga ma khong nas 'byung ba de'i lan du 'dir 'grel pa byed pa nyid kyis grags pa'i gnod par yang mi 'gyur te zhes bya ba smras so / /
ji ltar zhe na /
de'i phyir dam bcas pa khyad par can nye bar bzung ba nyid kyis de ma spangs pa'i phyir dang /
lan btab zin pa'i phyir ro zhes bya ba smras te /
don dam par mig gis gzugs mi mthong ngo zhes dam bcas pa khyad par can nye bar bzung ba nyid kyis 'jig rten la mig gis gzugs mthong bar grags pa de ma spangs pa'i phyir dang sngar skye ba med pa bstan pa'i skabs su kun rdzob tu skye ba yod na don dam par skye ba med do zhes lan btab pa nyid kyis 'dir yang kun rdzob tu mig gis gzugs mthong la don dam par mi mthong bar bstan pas grags pa'i gnod par 'gyur ba'i skyon med do / /
kha cig dag na re mig gis mthong ba nyid de /
lta ba'i bya ba'i byed pa po yin pa'i phyir ro zhe'o zhes bya ba ni 'dir kha che'i bye brag tu smra ba dag na re dbu ma pas mig gis gzugs mi mthong ngo zhes bshad pa de mi rung ste /
de ci'i phyir zhe na /
mig gis gzugs mthong ba nyid do / /
lta ba'i bya ba'i byed pa po yin pa'i phyir ro zhes smras te /
de dag kyang chos can dang /
bsgrub par bya ba chos dang /
sgrub pa'i chos yin te /
mig ni lta ba'i bya ba'i byed pa po yin pa'i phyir gzugs mthong ba nyid do zhes zer ro / /
de skad ces zer ba de'i lan du /
'dir 'grel pa byed pa nyid kyis /
kha cig na re de ni rigs pa ma yin te zhes bya ba la sogs pa smras te /
kha cig na re zhes bya ba 'grel pa byed pa nyid na re kha che ba dag gis smras pa de ni rigs pa ma yin te zhes zer bar sbyar ro / /
de ci'i phyir zhe na /
dam bcas pa'i don gyi phyogs gcig yin pa'i phyir dang zhes bya ba smras te /
kha che dag gi gtan tshigs lta ba'i bya ba'i byed pa po yin pa'i phyir ro zhes bya ba de ni dam bcas pa'i don gyi phyogs gcig yin pas ma grub pa'i phyir te /
mig gis mthong ba nyid de zhes dam bcas pa de ni lta ba'i bya ba byed pa'i don yin pas de bsgrub pa'i gtan tshigs lta ba'i bya ba'i byed pa po yin pa'i phyir ro zhes smos pa ni dam bcas pa'i don gyi phyogs gcig yin pa'i phyir ma grub po / /
gzhan yang rjes su 'gro ba med pa'i phyir yang rigs pa ma yin te /
kha che dag gi rjes su dpag pa'i phyogs de la dpe med pa'i phyir ro / /
gzhan yang dgag pa smras zin pa'i phyir yang rigs pa ma yin te /
rjes su dpag pa sngar bstan ma thag pa dag gis mig gis gzugs mi mthong ba nyid du dgag pa smras zin pa'i phyir kha che dag gis smras pa de ni rigs pa ma yin no zhes 'grel pa byed pa nyid zer ro / /
gzhan dag na re kha che dag gis smras pa ni rigs pa ma yin te zhes bya ba la sogs pa ni slob dpon de ba shar mas kha che dag gis smras pa'i phyogs de rigs pa ma yin par sun 'byin pa'i tshig yin no / /
ci'i phyir rigs pa ma yin zhe na /
skad cig mar smra ba rnams la ni skad cig ma yin pas bya ba mi 'thad pa'i phyir ro / /
zhes bya ba smras te /
gang dag skad cig mar smra ba rnams kyi phyogs la ni chos thams cad skad cig ma yin pas de dag la ni kha che dag gi gtan tshigs lta ba'i bya ba'i byed pa po yin pa'i phyir ro zhes zer ba de mi 'thad pa'i phyir te /
mig gis lta ba'i bya ba byed pa gang yin pa de gal te skad cig ma nyid yin na de'i phyir de skyes ma thag kho nar 'jig pas lta ba'i bya ba byed pa mi 'thad pa'i phyir ro / /
gzhan yang skad cig ma ma yin par smra ba rnams la yang de nyid de las gzhan pa nyid du mi 'thad pa'i phyir yang rigs pa ma yin te /
gang dag skad cig ma ma yin par smra ba rnams kyi phyogs la yang chos thams cad skad cig mar mi 'dod pas de dag la yang kha che dag gi gtan tshigs lta ba'i bya ba'i byed pa po yin pa'i phyir ro zhes zer ba de mi 'thad pa'i phyir te /
mig gis lta ba'i bya ba byed pa gang yin pa de gal te skad cig ma nyid ma yin na de'i phyir mig snga na lta ba'i bya ba byed pa ma yin pa de nyid phyis de las gzhan pa'i lta ba'i bya ba byed pa nyid du 'gyur bar mi 'thad pa'i phyir kha che dag gis smras pa de ni rigs pa ma yin no zhes slob dpon de ba shar mas rang gi dbu ma rtsa ba'i 'grel pa dkar po 'char ba zhes bya ba las bshad do / /
mdo sde pa dag na re 'du byed rnams la bya ba med pa'i phyir mig gis kyang ma mthong la gzhan gyis kyang ma yin te /
'o na ci zhe na /
mdo sde las mig dang gzugs rnams la brten nas mig gi rnam par shes pa skye'o zhes gsungs pas /
khyed mig gis mi mthong ngo zhes zer ba ni grub pa kho na la sgrub pa yin no zhe'o zhes bya ba ni mdo sde pa dag na re lus bya ba 'du byed rnams la bya ba dang /
g.yo ba dang spyod pa med pa'i phyir mig gis kyang gzugs mi mthong la /
nang gi skyes bu la sogs pa bdag gi rdzas gzhan gyis kyang gzugs mthong ba ma yin no / /
'o na ci zhe na /
mdo sde las mig dang gzugs rnams la brten nas mig gi rnam par shes pa skye'o zhes gsungs pas bdag cag gi lung de las mig dang gzugs la sogs pa'i rkyen de dag gis mig gi rnam par shes pa skye bar gsungs par zad kyi /
mig gis gzugs mthong bar ma gsungs pas /
khyed dbu ma pa dag gi rjes su dpag pa'i sbyor ba ji skad smras pa dag gis mig gis gzugs mi mthong ba nyid do zhes sgrub pa gang yin pa de ni grub pa kho na la sgrub pa yin pas mi rung ngo zhes bya ba yin no / /
de skad ces zer ba de'i lan du 'dir 'grel pa byed pa nyid kyis /
skye ba bkag pa kho nas mig gi rnam par shes pa mi 'thad pa'i phyir grub pa la sgrub pa ma yin no zhes bya ba smras te /
kho bos rkyen brtag pa'i rab tu byed par dngos po rnams bdag dang gzhan dang gnyis dang /
rgyu med pa las skye ba bkag pa kho nas don dam par mig gi rnam par shes pa skye ba mi 'thad pa'i phyir de khyed la ma grub pas grub pa la sgrub pa ma yin no / /
gal te mdo sde pa dag 'di skad ces mdo sde las mig dang gzugs rnams la brten nas mig gi rnam par shes pa skye'o zhes gsungs pa bzhin du khyed skye ba dgag pa kho nas mig gi rnam par shes pa skye bar mi 'thad do zhes zer ba ni khas blangs pa la gnod par 'gyur ro zhes zer ba'i phyogs snga ma khong nas 'byung ba de'i lan du /
'dir 'grel pa byed pa nyid kyis khas blangs pa la gnod par yang mi 'gyur te /
tha snyad kyi bden pa dang rjes su mthun pa'i mdo sde'i don khas blangs pa'i phyir dang zhes bya ba smras te /
mdo sde las mig dang gzugs rnams la brten nas mig gi rnam par shes pa skye'o zhes gsungs pa ni tha snyad kyi bden par bka' stsal pa yin la /
tha snyad kyi bden pa dang rjes su mthun pa'i mdo sde'i don de kho bo cag gis khas blangs pa'i phyir khas blangs pa la gnod par yang mi 'gyur ro / /
gal te mdo sde'i don de don dam par gsungs pa yin no zhes zer ba de'i lan du /
don dam par mdo sde'i don la rigs pa med pa'i phyir ro zhes bya ba smras te /
mdo sde'i don de don dam par gsungs pa yin no zhes bya ba de la rigs pa dang lung med pa'i phyir te /
kho bos rjes su dpag pa dag gis don dam par skye ba bkag pa'i phyir dang /
lung las kyang /
gzugs kyi skye ba la spyod na shes rab kyi pha rol tu phyin pa la spyod pa ma yin no zhes gsungs pa'i phyir ro / /
mig dang gzugs kyi skye mched kyi skye ba bkag pa'i phyir dang /
mig dang gzugs dag gi lta ba po dang lta ba nyid bkag pa'i phyir de'i khyad par mi srid pas chog mod kyi zhes bya ba la sogs pas ni tshig le'ur byas pa snga ma de nyid yang rnam pa gzhan du bshad pa'i don 'og nas 'byung ba dag gi mgo 'dren par byed do / /
de la bye brag pa dag mig gis gzugs mthong ste /
yul ma phrad pa 'dzin par byed do zhes rtog pa dang grangs can dag mig gis gzugs mthong ste /
yul phrad pa 'dzin par byed do zhes rtog par byed pa de dag kyang rigs pa ma yin te /
ci'i phyir zhe na /
mig dang gzugs kyi skye mched kyi skye ba bkag pa'i phyir mig gis gzugs ma phrad pa yang 'dzin par mi byed la phrad pa yang 'dzin par mi byed pa'i phyir dang /
mig dang gzugs dag gi lta ba po dang /
blta bar bya ba nyid bkag pa'i phyir mig kyang lta ba po nyid ma yin la gzugs kyang blta bar bya ba nyid ma yin pas mig gis gzugs ma phrad pa yang mi 'dzin la phrad pa yang mi 'dzin pa'i phyir bye brag pa dang grangs can dag gis brtags pa ma phrad pa 'dzin pa dang phrad pa 'dzin pa zhes bya ba de'i khyad par mi srid pas de dag yang dgag par bya mi dgos te /
chog mod kyi 'on kyang nyan pa'i skye bo'i blo gros dbye bar 'dod pas phyogs tsam zhig bshad par bya'o zhes bya ba smras te /
'on kyang kun rdzob tu skye mched rnams kyi skye ba khas blangs nas nyan pa'i skye bo'i blo gros kyi kha dbye zhing bye brag tu rtogs par bya bar 'dod pas mig gis gzugs ma phrad pa 'dzin pa dang phrad pa 'dzin par 'dod pa dag gi phyogs bsal ba'i phyir yang 'dir phyogs tsam zhig bshad par bya'o zhes bya bar sbyar ro / /
lta ba rang gi bdag nyid na / /
de yis de ni mi mthong nyid / /
ces bya bas snga ma bzhin du rang gi bdag nyid mi mthong ba nyid phyogs kyi chos su bstan nas zhes bya ba ni tshig le'ur byas pa'i phyed gong ma des sngar don dam par mig gi dbang pos ni gzugs mi mthong ba nyid de /
rang gi bdag nyid mi mthong ba'i phyir dper na rna ba la sogs pa bzhin no zhes bya bas rang gi bdag nyid mi mthong ba nyid phyogs kyi chos su bstan pa dang /
de bzhin du don dam par gzugs mig gi dbang po'i yul ma yin te /
bsags pa'i phyir dper na mig gi dbang po'i bdag nyid bzhin no zhes bya bas bsags pa nyid phyogs kyi chos su bstan pa de bzhin du 'dir yang tshig le'ur byas pa'i phyed gong ma 'dis rang gi bdag nyid mi mthong ba nyid dang /
'byung ba las gyur pa nyid phyogs kyi chos su bstan nas rjes su dpag pa 'og ma dag bsgrub par bya'o zhes bya bar sbyar ro / /
gang tshe bdag nyid mi mthong ba / /
de yis gzhan ni ji ltar mthong / /
zhes bya ba 'di bsgrub par bya ba chos nye bar gzhag pa'i phyir zhes bya ba yang tshig le'ur byas pa'i phyed 'og ma des sngar don dam par mig gi dbang pos ni gzugs mi mthong ba nyid de /
rang gi bdag nyid mi mthong ba'i phyir dper na rna ba la sogs pa bzhin no zhes bya bas gzugs mi mthong ba nyid bsgrub par bya ba chos su nye bar gzhag pa dang /
de bzhin du don dam par gzugs mig gi dbang po'i yul ma yin te /
bsags pa'i phyir dper na mig gi dbang po'i bdag nyid bzhin no zhes bya bas mig gi dbang po'i yul ma yin par bsgrub par bya ba chos su nye bar gzhag pa de bzhin du 'dir yang tshig le'ur byas pa'i phyed 'og ma 'dis yul ma phrad pa 'dzin pa ma yin pa nyid dang /
mig gi dbang po yul la phrad pa 'dzin pa'i gzung ba ma yin pa nyid bsgrub par bya ba chos su nye bar gzhag pa'i phyir rjes su dpag pa 'og ma dag bsgrub par bya'o zhes bya bar sbyar ro / /
gzhan gyis yongs su brtags pa'i rnam par rtog pa gzhan bsal bar 'dod pas sbyor ba'i tshig dag bya'o zhes bya ba ni bye brag pa dag gis mig gis gzugs mthong ste /
yul ma phrad pa 'dzin par byed do zhes yongs su brtags pa dang /
grangs can dag gis mig gis gzugs mthong ste /
yul phrad pa 'dzin par byed do zhes yongs su brtags pa'i rnam par rtog pa gzhan bsal bar 'dod pas 'di man chad rim bzhin du sbyor ba'i tshig dag bya'o zhes bya bar sbyar ro / /
de la gang dag mig ni ma phrad par 'dzin pa'o zhes zer ba de dag gi phyir mthong ba ni shes pa'i don yin pa'i phyir dper na rgyal po de dag gis rtog chen dag las shes pa bzhin te /
rang gi bdag nyid mi mthong ba'i phyir ro zhes bya ba ni bye brag pa dag na re mig gis gzugs mthong ste /
yul ma phrad pa 'dzin par byed do zhes zer ba de dag gi phyir dbu ma pas mig gis yul ma phrad pa 'dzin par mi byed par sgrub pa'i tshig yin no / /
de la gang dag ces bya ba ni bye brag pa dag go / /
mig ni ma phrad pa 'dzin pa'o zhes bya ba ni mig gis gzugs mthong ste de yang mig gi dbang po rang gi gnas na gnas pa nyid kyis yul phyi rol na gnas pa thag nye ba'am ring ba yang rung ste /
ma phrad pa kho na 'dzin par byed do zhes zer ba yin no / /
de skad ces zer ba de dag gi phyogs dgag pa'i phyir 'dir 'grel pa byed pa nyid kyis mthong ba ni shes pa'i don yin pa'i phyir zhes bya ba smras te /
mthong ba zhes bya ba'i skad kyi byings ni 'dzin pa'i don ma yin gyi shes pa'i don yin pa'i phyir mig gis gzugs ma phrad pa 'dzin par mi byed do zhes bya ba'i tha tshig go / /
de yang ji lta bu zhe na /
dper na rgyal po dag gis rtog chen dag las shes pa bzhin te zhes bya ba smras te /
dper na rgyal po dag gis rtog chen pa dag dang /
bya ma rta dang /
nyan rna ba dag gi tshig las pha rol gyi yul 'khor gyi rgyus shes pa zhes bya ba de ni mthong ba'am 'dzin pa'i don ma yin gyi shes pa'i don yin la de yang rtog chen la sogs pa brgyud pa las nye bar gdags pa tsam du zad kyi dngos su shes pa nyid ma yin pa de bzhin du mig gis gzugs ma phrad pa 'dzin pa zhes bya ba de yang mthong ba'am 'dzin pa'i don ma yin gyi shes pa'i don yin la /
de yang rkyen gzhan dag la sogs pa brgyud pa las nye bar gdags pa tsam du zad kyi dngos su shes pa nyid ma yin no / /
ci'i phyir zhe na /
rang gi bdag nyid mi mthong ba'i phyir ro zhes bya ba smras te /
mig gi dbang pos rang gi bdag nyid mi mthong ba'i phyir yul ma phrad pa gzhan mi mthong ngo zhes bya ba'i tha tshig go / /
rang gi bdag nyid mi mthong ba'i phyir ro zhes bya ba'i gtan tshigs de'i don gang zhe na /
de'i phyir gtan tshigs kyi don ni rang gi bdag nyid mi shes pa yin no zhes bya ba smras te /
mthong ba zhes bya ba'i skad kyi byings ni shes pa'i don yin pa'i phyir mig gi dbang pos rang gi bdag nyid mi mthong ba'i phyir ro zhes bya ba'i gtan tshigs kyi don ni rang gi bdag nyid mi shes pa yin pas rang gi bdag nyid mi shes pa des yul ma phrad pa 'dzin par mi byed do zhes bya bar sbyar ro / /
de'i phyir don dam par mig ni yul ma phrad pa 'dzin pa ma yin te /
rang gi bdag nyid mi mthong ba'i phyir dper na sna la sogs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sna la sogs pa ni rang gi bdag nyid mi mthong ba'i phyir yul ma phrad pa 'dzin pa ma yin pa de bzhin du mig kyang rang gi bdag nyid mi mthong ba'i phyir yul ma phrad pa 'dzin pa ma yin te /
rjes su dpag pa des ni mig gi dbang po yul ma phrad pa 'dzin pa ma yin par bstan to / /
de bzhin du don dam par gzugs ni mig gi dbang po yul ma phrad pa 'dzin pa'i gzung ba ma yin te 'byung ba las gyur pa yin pa'i phyir dper na dri la sogs pa bzhin no zhes bya ba de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dri la sogs pa ni 'byung ba las gyur pa yin pa'i phyir mig gi dbang po yul ma phrad pa 'dzin pa'i gzung ba ma yin pa de bzhin du gzugs kyang 'byung ba las gyur pa yin pa'i phyir mig gi dbang po yul ma phrad pa 'dzin pa'i gzung ba ma yin te /
rjes su dpag pa des ni gzugs mig gi dbang po yul ma phrad pa 'dzin pa'i gzung ba ma yin par bstan to / /
rang gi bdag nyid mi mthong ba dang 'byung ba las gyur pa ni mtshan nyid kyi sgra'i tshul nye bar bzung ba'i phyir te /
gtan tshigs thogs pa dang bcas pa nyid la sogs pa dag gi phyir ro zhes kyang phyogs gnyi ga la rjes su dpag pa dag brjod par bya zhing sbyor ba'i tshig ci rigs par rgyas par bya'o zhes bya ba yang /
lta ba rang gi bdag nyid na / /
de yis de ni mi mthong nyid / /
gang tshe bdag nyid mi mthong ba / /
de yis gzhan ni ji ltar mthong / /
zhes bya bas mig gi dbang po yul ma phrad pa 'dzin pa ma yin pa'i gtan tshigs rang gi bdag nyid mi mthong ba zhes bya ba dang /
gzugs mig gi dbang po yul ma phrad pa 'dzin pa'i gzung ba ma yin pa'i gtan tshigs 'byung ba las gyur pa zhes bya ba ni mtshan nyid kyi sgra'i tshul nye bar gzung ba'i phyir mtshon pa tsam du zad kyi phyogs de gnyis kyi gtan tshigs ni thogs pa dang bcas pa nyid la sogs pa dag kyang yin no zhes bya ba'i tha tshig ste /
dper na khwa dag las zhun mar bsrung bar bya'o zhes smras na khyi dag las mi bsrung bar bya ba ma yin pa de bzhin du 'dir yang rang gi bdag nyid mi mthong ba zhes bya ba dang /
'byung ba las gyur pa zhes bya ba de gnyis gtan tshigs su smos pas thogs pa dang bcas pa nyid la sogs pa dag gtan tshigs su mi rung ba ma yin no / /
'di skad bstan te don dam par mig gi ni yul ma phrad pa 'dzin pa ma yin te /
thogs pa dang bcas pa nyid kyi phyir ram /
bsags pa nyid kyi phyir ram /
rgyur byas pa'i gzugs nyid kyi phyir ram /
gzugs kyi phung por gtogs pa nyid la sogs pa dag gi phyir dper na sna la sogs pa bzhin no zhe'am /
de bzhin du don dam par gzugs ni mig gi dbang po yul ma phrad pa 'dzin pa'i gzung ba ma yin te /
thogs pa dang bcas pa nyid kyi phyir ram /
bsags pa nyid kyi phyir ram /
rgyur byas pa'i gzugs nyid kyi phyir ram /
gzugs kyi phung por gtogs pa nyid la sogs pa dag gi phyir dper na dri la sogs pa bzhin no zhes tshad ma sngar bstan pa'i phyogs gnyi ga la rjes su dpag pa dag brjod par bya zhing sbyor ba'i tshig de bzhin du ci rigs par rgyas par bya ba yin no / /
yang na don dam par mig ni yul ma phrad pa 'dzin par mi 'dod de da ltar gyi yul mngon sum pa yin pa'i phyir dper na sna la sogs pa bzhin no zhes bya ba ni mig gi dbang po yul ma phrad pa 'dzin pa ma yin pa'i gtan tshigs gzhan bstan pa'i tshad ma rnam pa gzhan yin no / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sna la sogs pa ni da ltar gyi yul mngon sum pa yin pa'i phyir yul ma phrad pa 'dzin pa yin par mi 'dod pa de bzhin du mig kyang da ltar gyi yul mngon sum pa yin pa'i phyir yul ma phrad pa 'dzin par mi 'dod do / /
ci ste mig ni yul ma phrad pa 'dzin pa yin te /
gzugs bar du chod pa 'dzin pa'i phyir dang /
rtsol ba tha dad pa med pa'i phyir dang /
dus tha dad pa med par 'dzin pa'i phyir dang rang las lhag pa'i yul 'dzin pa'i phyir dper na yid bzhin no zhe na zhes bya ba ni bye brag pa dag mig gi dbang po yul ma phrad pa 'dzin pa yin par bsgrub pa'i tshad ma rnam pa gsum ston pa yin te /
de la bye brag pa dag 'di skad ces mig ni yul ma phrad pa 'dzin pa yin te /
gzugs bar du chod pa 'dzin pa'i phyir dper na yid bzhin no zhes zer ba ni tshad ma gcig ste de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yid ni gzugs bar du chod pa 'dzin pa'i phyir yul ma phrad pa 'dzin pa yin pa de bzhin du mig kyang gzugs nam mkhas bar du chod pa 'dzin pa'i phyir yul ma phrad pa 'dzin pa yin no zhes zer ro / /
yang na mig ni yul ma phrad pa 'dzin pa yin te /
rtsol ba tha dad pa med pa dang /
dus tha dad pa med par 'dzin pa'i phyir dper na yid bzhin no zhes zer ba ni tshad ma gnyis pa ste /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yid ni rtsol ba tha dad pa med pa dang /
dus tha dad pa med par yul 'dzin pa'i phyir yul ma phrad pa 'dzin pa yin pa de bzhin du mig kyang rtsol ba tha dad pa med pa dang dus tha dad pa med par yul 'dzin pa'i phyir yul ma phrad pa 'dzin pa yin te /
gal te mig dang yid dag yul phrad pa 'dzin pa yin par gyur na yul la phyogs pa'i rtsol ba las yul [(]kyi [,]gyi [)]gan du 'gro ba'i rtsol ba tha dad pa yang dmigs par 'gyur la /
rtsol ba tha dad pa yod na dus ji srid du yul gyi gan du 'gro ba'i dus de srid du mi 'dzin la /
gang gi tshe yul dang phrad pa de'i tshe na 'dzin pa'i dus tha dad par dmigs par 'gyur te /
de lta na yid la bsams ma thag tu mi dran zhing mig phye ma thag tu mi mthong gi /
gang gi tshe yid dang mig gis yul gyi gan du phyin pa de'i tshe na gdod shes shing mthong bar 'gyur ba zhig na de lta ma yin te rtsol ba tha dad pa med par 'dzin pa dang /
dus tha dad pa med par 'dzin pa'i phyir yul ma phrad pa 'dzin pa yin no zhes zer ro / /
yang na mig ni yul ma phrad pa 'dzin pa yin te /
rang las lhag pa'i yul 'dzin pa'i phyir dper na yid bzhin no zhes zer ba ni tshad ma gsum pa ste /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yang ni rang las lhag pa'i yul 'dzin pa'i phyir yul ma phrad pa 'dzin pa yin pa de bzhin du /
mig kyang rang las lhag pa'i yul 'dzin pa'i phyir yul ma phrad pa 'dzin pa yin te /
gal te yid dang mig dag yul phrad pa 'dzin pa yin par gyur na rang las lhag pa'i yul 'dzin par mi 'gyur te /
de lta na yid kyi dbang pos kyang rang gi de ma thag pa'i skad cig gcig las lhag pa'i yul skad cig ma rgyun dang dus gsum dang rang dang gzhan gyi yul 'dzin par mi 'gyur la /
mig gi dbang pos kyang rang gi tshad las lhag pa'i yul rgyang grags dang dpag tshad la sogs pa'i khyon chen po dag 'dzin par mi 'gyur ba zhig na de lta ma yin te /
rang las lhag pa'i yul 'dzin pa'i phyir yul ma phrad pa 'dzin pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis de yang bzang po ma yin te zhes bya ba la sogs pa smras te /
bye brag pa dag smras pa'i tshad ma gsum po de dag ni bzang po ma yin te zhes sun 'byin par byed do / /
de la gzugs bar du chod pa 'dzin pa'i phyir zhes bya ba de ji ltar bzang po ma yin zhe na /
de'i phyir 'di la ma phrad pa 'dzin pa ni gzugs bar du chod pa 'dzin pa'i don yin la /
gzugs bar du chod pa 'dzin pa'i phyir zhes bya ba'i don kyang de nyid yin pas /
dam bcas pa'i don gyi phyogs gcig yin pa'i phyir dang zhes bya ba smras te /
'di la yul ma phrad pa 'dzin pa yin te zhes dam bcas pa de'i don ni gzugs bar du chod pa 'dzin pa nyid yin la /
de sgrub pa'i gtan tshigs su gzugs bar du chod pa 'dzin pa'i phyir zhes smos pa ni dam bcas pa'i don gyi phyogs gcig yin pa'i phyir gtan tshigs ma grub pas de ni bzang po ma yin no / /
rtsol ba tha dad pa med pa dang /
dus tha dad pa med par 'dzin pa'i phyir zhes bya ba de ji ltar bzang po ma yin zhe na /
de'i phyir rtsol ba tha dad pa med pa dang /
dus tha dad pa med par 'dzin pa'i phyir zhes bya ba yang ma grub pa'i phyir ro zhes bya ba smras te /
'di ltar lus dang dbang po dang blo la sogs pa chos thams cad ni skad cig las lhag par mi sdod pas de'i phyir sems pa dang lta bar 'dod pas ji srid du yul la 'dzin par mi byed pa de'i bar skabs su yang rtsol ba'i skad cig ma dang 'dzin pa'i skad cig ma'i dus tha dad pa du ma 'gag par 'gyur bas rtsol ba tha dad pa med pa dang dus tha dad pa med par 'dzin pa ma grub pa'i phyir de yang bzang po ma yin no / /
rang las lhag pa'i yul 'dzin pa'i phyir zhes bya ba de ji ltar bzang po ma yin zhe na /
de ni /
lta ba rang gi bdag nyid na / /
de yis de ni mi mthong nyid / /
gang tshe bdag nyid mi mthong ba / /
de yis gzhan ni ji ltar mthong / /
zhes bshad pa'i rigs pa nyid kyis rang gi bdag nyid mi mthong bas /
gzhan mi mthong bar bsgrubs zin pas rang las lhag pa'i yul 'dzin pa med pa'i phyir /
de yang bzang po ma yin no / /
gtan tshigs grub tu zin na yang rjes su 'gro ba mi 'grub ste zhes bya ba ni bye brag pa la sogs pa mnyam par ma bzhag pa dag gis skad cig ma'i rgyun cha phra mos dus tha dad par rnam par gzhag pa dag mi rtog pas khyed la rtsol ba tha dad pa med pa dang dus tha dad pa med par 'dzin pa'i phyir zhes bya ba'i gtan tshigs grub tu zin na yang khyed kyis rjes su dpag pa'i phyogs de la rjes su 'gro ba'i dpe mi 'grub pas de'i phyir yang bzang po ma yin no / /
ci'i phyir rjes su 'gro ba'i dpe mi 'grub ce na /
de'i phyir don dam par yid kyang ma phrad pa 'dzin pa nyid du ma grub pa'i phyir ro zhes bya ba smras te /
ji ltar kho bos don dam par mig kyang yul ma phrad pa 'dzin pa ma yin la /
gzugs kyang mig gi dbang po'i yul ma phrad pa 'dzin pa'i gzung ba ma yin no zhes bkag pa de bzhin du don dam par yid kyang chos ma phrad pa 'dzin pa nyid du ma grub la chos kyang yid kyi dbang po yul ma phrad pa 'dzin pa'i gzung ba nyid du ma grub pa'i phyir ro / /
gal te 'di skad ces khyed dbu ma pa la yang kun rdzob tu yid ni yul ma phrad pa 'dzin pa nyid du ma grub la nged la yang ma grub pas de'i phyir nged kyi dpe ma grub pa ma yin no zhes zer na yang de'i lan du /
yang na don 'gal ba nyid kyang yin no zhes bya ba smras te /
khyed don dam par dpe ma grub pa mi 'dod pas yang na kun rdzob tu bsgrubs na ni don dam par mi 'grub pas khyed don dam par sgrub pa dang don 'gal ba nyid kyang yin pas de yang bzang po ma yin no // //
bam po nyi shu dgu pa /
de ltar re zhig bye brag pa dag gis mig ni yul ma phrad pa 'dzin pa'o zhes yongs su brtags pa'i rnam par rtog pa bsal nas /
da ni grangs can dag gis mig ni yul phrad pa 'dzin pa'o zhes yongs su brtags pa'i rnam par rtog pa bsal bar 'dod pas grangs can dag mig ni yul ma phrad pa 'dzin pa ma yin te zhes bya ba de ni grub pa la sgrub pa yin no zhes zer na zhes bya ba smras te /
grangs can dag ni mig gzugs la lta bar byed de phrad par 'dzin to zhes bya bar yongs su rtog pas de'i phyir de dag na re sngar dbu ma pas don dam par mig ni yul ma phrad pa 'dzin pa ma yin te /
rang gi bdag nyid la lta bar mi byed pa'i phyir dper na sna la sogs pa bzhin no zhes bya ba dang /
de bzhin du don dam par gzugs ni mig gi dbang po yul ma phrad pa 'dzin pa'i gzung ba ma yin te /
'byung ba las gyur pa yin pa'i phyir dper na dri la sogs pa bzhin no zhes rjes su dpag pa dag byas pa de ni kho bo cag gi phyogs la mig ni yul phrad pa 'dzin pa yin par grub pas sgrub pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis mig yul ma phrad pa 'dzin pa nyid kyi chos kyis stong pa nyid du bstan pas yul phrad pa 'dzin pa yin no zhes sgrub pa'i tshul gyis ma bstan pa'i phyir gnas ma yin pa la dbugs 'byin to zhes brjod par bya'o zhes bya ba smras te /
kho bos bye brag pa dag yul ma phrad pa 'dzin par 'dod pa'i phyogs med par dgag pa'i tshul gyis dgag par bstan pas grangs can dag yul phrad pa 'dzin par 'dod pa'i phyogs ma yin par dgag pas sgrub pa'i tshul gyis ma bsgrubs pa'i phyir grangs can dag gi rang gi phyogs gnas ma yin pa la phrad pa 'dzin pa 'grub tu re zhing dbugs 'byin par byed do zhes brjod par bya'o / /
de lta yin mod kyi tshig tsam gyis dam bcas pa'i don mi 'grub pas 'dir yang sbyor ba'i tshig dag bya dgos pas de'i phyir gzhan yang mig ni yul phrad pa 'dzin pa yin par mi 'dod de dbang po yin pa'i phyir dper na yid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yid ni dbang po yin pa'i phyir yul phrad pa 'dzin pa yin par mi 'dod pa de bzhin du mig kyang dbang po yin pa'i phyir yul phrad pa 'dzin pa yin par mi 'dod do / /
'dir gal te pha rol po dag na re dbu ma pa'i gtan tshigs kyi don dbang po yin pa'i phyir zhes bya ba de ci re zhig dbang po yin pa'i phyir dper na yid kyi dbang po bzhin du yul phrad pa 'dzin pa ma yin par 'gyur ram /
'on te dbang po yin pa'i phyir dper na sna la sogs pa'i dbang po bzhin du yul phrad pa 'dzin pa yin par 'gyur te /
des na khyed kyi gtan tshigs kyi don ma nges pa yin pas ma grub po zhes zer ba'i phyogs snga ma khong nas 'byung ba de'i lan du ni 'dir 'grel pa byed pa nyid kyis sna la sogs pa dag gis ma nges pa nyid kyang ma yin te /
de dag kyang 'og nas de dang 'dra ba kho nar ston pa'i phyir ro zhes bya ba smras te /
sna la sogs pa de dag kyang skye mched brtag pa'i rab tu byed pa 'di nyid kyi mjug nas /
lta bas nyan dang snom pa dang / /
myong bar byed dang reg byed yid / /
nyan pa po dang nyan la sogs / /
rnam par bshad par shes par bya / /
zhes 'byung bas mig gi yul ma phrad pa yang mi 'dzin la /
phrad pa yang mi 'dzin pa de dang 'dra ba kho nar ston pa'i phyir ma nges pa nyid ma yin no / /
phrad pa 'dzin pa zhes bya ba'i don kyang gang gis yin zhes bya ba ni /
dbu ma pas grangs can dag la dri ba'i tshig yin no / /
gal te gnas nas yul gyi phyogs su song ste 'dzin par byed pa'o zhe na zhes bya ba ni grangs can dag mig ni mig gi dbang po rang gi gnas mig gi 'bras bu'i phyogs nas yul gzugs kyi phyogs su song ste /
gzugs 'dzin par byed par 'dod pas gal te grangs can dag de skad ces zer na'o / /
de skad ces zer na de yang mi rung ste /
de'i phyir don dam par mig gi 'jug pa ni mig gi rnam par shes pa'i rnam grangs kyi gnas nas phyi rol du mi 'gro ste /
'jug pa yin pa'i phyir dper na sna la sogs pa'i dbang po'i 'jug pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sna la sogs pa'i dbang po'i 'jug pa ni 'jug pa yin pa'i phyir /
sna la sogs pa'i rnam par shes pa'i rnam grangs kyi gnas nas phyi rol du mi 'gro ba de bzhin du mig gi 'jug pa yang 'jug pa yin pa'i phyir mig gi rnam par shes pa'i rnam grangs kyi gnas nas phyi rol du mi 'gro'o / /
gal te mig gi dbang po yul 'dzin par byed pa'i 'jug pa de mig gi rnam par shes pa zhes bya ba'i rnam grangs kyi gnas mig gi 'bras bu'i phyogs nas phyi rol gzugs kyi phyogs su 'gro zhing yul 'dzin par byed par 'gyur na ji srid du gnas nas yul gyi phyogs su 'gro ba de srid du /
dus tha dad pa dmigs par 'gyur ba'i skyon du 'gyur te /
'di ltar thag ring por 'gro ba ni yun ring po nas phyin par 'gyur te /
chos de ni 'gro ba dang ldan pa yin pa'i phyir ro / /
des na nyi ma dang zla ba la sogs pa thag ring po na 'dug pa la lta bas ni yun ring pos mthong bar 'gyur la /
shing ljon pa'i rtse mo la sogs pa'i thag nye ba na 'dug pa la lta bas ni dus nye bas mthong bar 'gyur ba zhig na de lta ma yin te /
nyi zla dang shing ljon pa'i rtse mo dag mthong ba la dus snga phyi med pas de'i phyir mig ni yul phrad pa 'dzin pa ma yin no / /
gal te yul phrad pa 'dzin pa yin par 'gyur na yul mig gi 'bras bu'i khyon tsam zhig mthong zhing de las lhag pa mi mthong bar yang 'gyur ro / /
gal te mig yul phrad pa 'dzin cing gnas nas yul gyi phyogs su 'gro ba yin na lta ba po lhas byin long bar 'gyur zhing gdong bkab pas kyang gzugs mthong ba'i skyon du yang 'gyur ro / /
don de nyid tshad ma kun las btus pa dang /
dbu ma'i tshig le'ur byas pa brgya pa dag las kyang /
mig ni gnas nas phyi rol du / /
yul la rtog pa'i mthu med de / /
phrad nas shes pa yin gyur na / /
bar chad can dang lhag 'dzin min / /
zhes bshad pa yin te /
des ni mig gi dbang po yul phrad pa 'dzin pa ma yin par bstan pa yin no / /
de bzhin du don dam par gzugs ni mig gi dbang po yul phrad pa 'dzin pa'i gzung ba ma yin te rgyu can yin pa'i phyir dper na sgra la sogs pa bzhin no zhes bya ba ni gzugs mig gi dbang po yul phrad pa 'dzin pa'i gzung ba ma yin par bstan pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgra la sogs pa ni rgyu can yin pa'i phyir mig gi dbang po yul phrad pa 'dzin pa'i gzung ba ma yin pa de bzhin du gzugs kyang rgyu can yin pa'i phyir mig gi dbang po yul phrad pa 'dzin pa'i gzung ba ma yin no / /
ci phyogs gnyi gar bstan pa'i rjes su dpag pa brgyad pa dag gis phyogs gcig gis gcig bsal ba'i phyir gang yang rung ba la ma grub pa yin no zhes bya ba ni pha rol po dag /
dbu ma pa la 'di skad ces khyed dbu ma pas bye brag pa dag yul ma phrad pa 'dzin par 'dod pa dgag pa'i rjes su dpag pa dag gis yul ma phrad pa 'dzin pa yang bsal la /
grangs can dag yul phrad pa 'dzin par 'dod pa dgag pa'i rjes su dpag pa dag gis yul phrad pa 'dzin pa yang bsal bas des na khyed dbu ma pa la mig yul ma phrad pa 'dzin pa yang ma grub la /
yul phrad pa 'dzin par yang ma grub pas de'i phyir khyed kyi 'dod pa ma grub po zhes zer ba yin no / /
de skad ces zer ba de'i lan du 'dir 'grel pa byed pa nyid kyis gnyi ga med pa'i phyir mi sgrub par 'dod pa grub po zhes bya ba smras te /
don dam par bye brag pa dag yul ma phrad pa 'dzin par 'dod pa dang /
grangs can dag yul phrad pa 'dzin par 'dod pa'i phyogs gnyi ga med pa'i phyir nged dbu ma pa mtha' gnyis po de dag mi sgrub par 'dod pa'i 'dod pa sgrub po / /
gang dag la mig gi 'od zer yul gyi phyogs su song ste yul 'dzin par byed do snyam pa'i blo gros yod pa de dag la yang 'di skad ces brjod par bya ste zhes bya ba ni dpyod pa can dag gi gzhung las mig gi dbang po ni 'od zer dang bcas pa yin pas mig gi 'od zer yul gyi phyogs su song ste yul 'dzin par byed do zhes 'byung bas des na de dag la mig ni yul phrad pa 'dzin par byed do snyam pa'i blo gros yod pas de dag la yang 'grel pa byed pa nyid kyis 'di skad ces brjod par bya ste zhes bya bar sbyar te /
tha snyad du yang mig gi dbang po ni 'od zer dang bcas pa ma yin par shes par bya ste /
gzugs dmigs pa'i byed rgyu yin pa'i phyir dper na gzugs bzhin no zhes bya ba yang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mar me'i snying po'i gzugs ni bum pa'i gzugs dmigs pa'i mar me'i byed rgyu yin pa'i phyir 'od zer dang bcas pa ma yin par shes par bya ba de bzhin du mig gi dbang po yang gzugs dmigs pa'i mig gi rnam par shes pa'i byed rgyu yin pa'i phyir 'od zer dang bcas pa ma yin par shes par bya ste /
gang bstan du yod pa'i gzugs ni 'od zer dang bcas pa yin te /
dper na nyi ma'i gzugs lta bu yin no / /
mig gi dbang po ni bstan du med pa'i gzugs yin pa'i phyir 'od zer dang bcas pa ma yin no zhes bya bar dgongs so / /
gal te mig gi dbang po ni 'od zer dang bcas pa kho na yin te /
mig gi dbang po yin pa'i phyir dper na byi ba la sogs pa mtshan mo rgyu ba'i mig bzhin no zhe na zhes bya ba ni /
dpyod pa can dag dbu ma pas mig gi dbang po ni 'od zer dang bcas pa ma yin par shes par bya ste zhes bshad pa de la 'gal ba 'khrul pa med pa'i gnod pa yod par skyon 'dogs pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na byi ba la sogs pa mtshan mo rgyu ba'i mig ni mig gi dbang po yin pa'i phyir 'od zer dang bcas pa kho na yin pa de bzhin du mig gi dbang po yang mig gi dbang po yin pa'i phyir 'od zer dang bcas pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te zhes bya ba la sogs pa smras so / /
ci'i phyir de rigs pa ma yin zhe na /
mig gi dbang po ni bstan du med pa'i phyir dang zhes bya ba smras te /
gang bstan du yod pa'i gzugs ni 'od zer dang bcas pa yin te /
dper na nyi ma'i gzugs lta bu yin no / /
mig gi dbang po ni bstan du med pa'i gzugs yin pa'i phyir 'od zer dang bcas pa ma yin pas dpe bsgrub par bya ba chos kyis stong pa'i phyir de ni rigs pa ma yin no / /
gal te pha rol po na re mig gi dbang po'i gnas mig gi 'bras bu 'od zer dang bcas pa nyid yin pas dpe bsgrub par bya ba chos kyis stong pa ma yin no zhes zer ba'i phyogs snga ma khong nas 'byung ba de'i lan du 'dir 'grel pa byed pa nyid kyis /
de'i gnas 'od zer dang bcas pa nyid yin du zin na yang dpe ma grub pa'i phyir zhes bya ba smras te /
mig gi dbang po de'i gnas mig gi 'bras bu 'od zer dang bcas pa nyid yin du zin na yang byi ba la sogs pa'i mtshan mo rgyu ba'i mig 'od zer dang bcas pa de don dam par ma skyes pas khyed kyi dpe ma grub pa'i phyir de yang rigs pa ma yin no / /
'gal ba 'khrul pa med pa'i gnod pa yod pa'i phyir ro zhes bya ba ni 'gal ba 'khrul pa med pa'i gnod pa yod pa'i phyir yang de rigs pa ma yin te /
'di ltar khyed la dpe bsgrub pa'i rjes su dpag pa yod pa de bzhin du kho bo la yang khyed kyi dpe sun 'byung ba'i rjes su dpag pa yod pa'i phyir ro / /
dpyad pa rnam par 'phros pas chog gi skabs nyid kyi dbang du bya'o zhes bya ba ni bye brag pa dang grangs can dag yul ma phrad pa dang phrad pa 'dzin par yongs su rtog pa'i rnam par rtog pa bsal ba'i dpyad pa rnam par 'phros pas chog gi da ni lta ba gzugs la lta bar mi byed pa'i skabs de nyid kyi dbang du byas te bshad par bya'o zhes bya ba'i tha tshig go / /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bya ba 'di la kha cig na re 'di la dngos po rnams kyi ngo bo nyid ni rang gi bdag nyid la mthong na de dang ldan pas gzhan gyi bdag nyid la yang dmigs par 'gyur te /
dper na chu la rlan mthong na de dang ldan pas sa la yang dmigs pa dang /
me la tsha ba mthong na de dang ldan pas chu la yang dmigs pa dang /
sna ma'i me tog la dri zhim pa nyid mthong na de dang ldan pas gos la yang dmigs pa lta bu yin na dngos po gang rang gi bdag nyid la mi snang ba de gzhan gyi bdag nyid la ji ltar dmigs par 'gyur te /
'di ltar sna ma'i me tog la dri nga ba nyid ma mthong na gos la yang dmigs par mi 'gyur ba lta bu'o / /
de'i phyir gal te lta ba rang gi bdag nyid la lta bar byed na ni des na gzugs la lta bar byed pas lta ba zhes bya ba de 'thad par 'gyur ba zhig na lta ba ni rang gi bdag nyid la lta bar mi byed do / /
da gang rang gi bdag nyid la lta bar mi byed pa de gzhan dag la ji ltar lta bar byed de / /
de bas na gzugs la lta bar byed pas lta ba zhes bya ba de mi 'thad do / /
slob dpon 'phags pa lhas kyang /
dngos po kun gyi rang bzhin ni / /
thog mar bdag la snang 'gyur na / /
mig nyid la yang mig nyid ni / /
ci yi phyir na 'dzin mi 'gyur / /
zhes gsungs so zhes zer ro zhes bya ba ni 'grel pa byed pa gnas brtan bud d+ha pA li ta ni tshig le'ur byas pa de'i don 'di skad du rnam par bshad pa byed do zhes bya bar sbyar ro / /
de la 'dir rang gi sde pa dag na re lta ba gzugs dmigs pa de gal te ji ltar mig la med pa de bzhin du gzugs la yang med do zhe na ni grub pa la sgrub pa yin te /
de ltar yang /
de ni mig dang gzugs la med / /
de gnyis bar na'ang yod ma yin / /
gang du de ni gnas gyur pa / /
de yod ma yin de med min / /
zhes gsungs pa'i phyir ro zhe'o zhes bya ba ni rang gi sde pa gzhan dag gis gnas brtan bud d+ha pA li ta'i rnam par bshad pa de sun 'byin par byed pa yin te /
'di la mig gzugs la lta bar byed pas lta ba'o zhes bya ba ji ltar shes she na /
lta ba gzugs dmigs pa zhes bya ba gzugs kyi rnam pa'i mig gi rnam par shes pa'i skyes pas mig gzugs la lta bar byed do zhes bya bar shes pa yin na lta ba gzugs dmigs pa zhes bya ba gzugs kyi rnam pa'i mig gi rnam par shes pa de ni ji ltar mig la med pa de bzhin du gzugs la yang med pas mig gzugs la lta bar mi byed par rang gi sde pa dag gi gzhung las yang grub pa yin na de la gal te gnas brtan bud d+ha pA li ta lta ba gzugs la dmigs pa zhes bya ba gzugs kyi rnam pa'i mig gi rnam par shes pa de ji ltar mig la med pa de bzhin du gzugs la yang med pas /
mig gzugs la lta bar mi byed do zhes sgrub na ni grub pa la sgrub pa yin te /
de ltar yang rang gi sde pa spyi'i grub pa'i mtha' las /
de ni mig dang gzugs la med / /
de gnyis bar na'ang yod ma yin / /
gang du de ni gnas gyur pa / /
de yod ma yin de med min / /
zhes gsungs pa'i phyir ro zhes zer ro / /
kha cig na re zhes bya ba la sogs pa ni 'grel pa byed pa nyid kyis gnas brtan bud d+ha pA li ta'i rnam par bshad pa de sun 'byin par byed pa yin te /
kha cig ces bya ba ni 'grel pa byed pa nyid yin no / /
ci ste rang gi bdag nyid la lta bar byed pa'i nus pa med do zhe na ni zhes bya ba ni ci ste gnas brtan bud d+ha pA li ta'i rnam par bshad pa de mig rang gi bdag nyid la lta bar byed pa'i nus pa med pas gzugs la lta bar mi byed do zhes bya bar sgrub na ni'o / /
de lta na sna ma'i me tog de'i dper mi rung ste zhes bya ba ni lta ba rang gi bdag nyid la lta bar mi byed pa'i chos mi mthun pa'i dpe sna ma'i me tog la dri zhim pa nyid mthong na de dang ldan pas gos la yang dmigs pa lta bu yin na zhes smos pa de mi rung ngo / /
ci'i phyir mi rung zhe na /
sna ma'i me tog dag la tshogs pa'i dbang gis dri zhim pa nyid dag 'byung ba'i phyir me tog dang phrad pas 'bru mar dri zhim pa nyid du 'gyur ba bzhin no zhes bya ba smras te /
sna ma'i me tog dag la rang gi bdag nyid kyis dri zhim pa yod pa ma yin gyi sa bon dang sa la sogs pa tshogs pa'i dbang gis dri zhim pa nyid dag glo bur du 'byung zhing de dang phrad pas gos la sogs pa gzugs gzhan dag la yang dri zhim pa nyid dmigs par 'gyur te /
dper na 'bru mar dag la rang gi bdag nyid kyis dri zhim pa nyid yod pa ma yin gyi me tog dri zhim po dang phrad pa'i dbang gis 'bru mar dri zhim pa nyid du 'gyur ba bzhin te /
de bas na lta ba rang gi bdag nyid la lta bar mi byed pa'i chos mi mthun pa'i dper sna ma'i me tog dag mi rung bas gnas brtan bud d+ha pA li ta'i rnam par bshad pa de rigs pa ma yin no / /
gzugs la lta bar byed pa'i bya ba yang sus kyang khas ma blangs pas de 'gog pa yang mi 'thad pa'i phyir ro zhes bya ba ni gnas brtan bud d+ha pA li tas lta ba rang gi bdag nyid la lta bar mi byed pas gzhan dag la yang lta bar mi byed do zhes 'gog par byed pa de yang rigs pa ma yin te /
'di ltar 'ga' zhig gis mig la rang gi bdag nyid la lta bar byed pa'i nus pa yod cing de dang ldan pas gzugs la lta bar byed pa'i bya ba yod par khas blangs na ni de 'gog pa yang 'thad grang na /
sus kyang de skad khas ma blangs bzhin du de 'gog par byed pa yang mi 'thad pa'i phyir ro / /
ci ste bdag nyid la 'dzin par mi byed pa bzhin du gzhan dag la yang 'dzin par mi byed par sgrub na ni de lta na yang dpes mi nus te /
me dang sna ma'i me tog dag rang dang gzhan gyi bdag nyid la 'dzin par mi byed pa'i phyir ro zhes bya ba ni ci ste gnas brtan bud d+ha pA li ta mig bdag nyid la 'dzin par mi byed pa bzhin du gzugs gzhan dag la yang 'dzin par mi byed par sgrub na ni de lta na yang de'i chos mi mthun pa'i chos me la tsha ba mthong na de dang ldan pas chu la yang dmigs pa dang /
sna ma'i me tog la dri zhim pa nyid mthong na de dang ldan pas gos la yang dmigs pa lta bu yin na zhes smos pa des mi nus te /
don dam par me ni rang la sreg par mi byed cing gzhan yang sreg par mi byed la /
sna ma'i me tog kyang rang la yang dri zhim pa nyid du mi byed la gzhan yang [(]bri [,]dri [)] zhim pa nyid du mi byed pa'i phyir ro / /
de lta bas na de ni rigs pa ma yin no zhe'o zhes bya ba ni 'grel pa byed pa nyid na re gnas brtan bud d+ha pA li ta'i rnam par bshad pa de rigs pa ma yin no zhes zer ba yin no / /
de'i phyir de ltar mig lta bar ma grub pas skye ba yang ma grub 'gro ba yang ma grub ste /
dpe med pa'i phyir ro zhes bya ba ni mjug bsdu ba dang tshad ma'i 'bras bu yin te /
de'i phyir de ltar rigs pas dpyad na mig lta bar ma grub pas sngar phyogs snga ma nye bar gzhag pa'i skabs su don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro / /
'di na gang skye ba med pa de la ni yul so sor nges pa med de /
dper na mo gsham gyi bu'i skye mched rnams la yul so sor nges pa med pa bzhin no zhes smos pa'i skye ba de yang ma grub la /
'gro ba yod pa nyid du shes par bya ste /
bya ba'i 'bras bu yin pa'i phyir gzugs la lta ba la sogs pa bzhin no zhes smos pa'i 'gro ba de yang ma grub ste /
ci'i phyir zhe na /
sngar phyogs snga ma nye bar gzhag pa'i skabs su nang gi skye mched rnams la ni yul so sor nges pa 'di lta bu yod de /
'di lta ste lta ba dang nyan pa dang snom pa dang myong bar byed pa dang reg par byed pa dang /
yid rnams kyi yul gzugs dang sgra dang dri dang ro dang reg bya dang chos rnams yin par go rims bzhin no zhes smos pa'i dpe de dag med pa'i phyir ro / /
yang na gtan tshigs 'gal ba nyid kyang yin no zhes bya ba ni /
ci ste pha rol po dag kun rdzob tu lta ba gzugs la lta bar byed par sgrub na ni de dag don dam par sgrub pa dang gtan tshigs 'gal ba nyid yin pas de yang mi rung ngo / /
'dir smras pa /
khyod sgrub pa'i don sgro btags nas mig gzugs la lta bar mi byed de /
rang gi bdag nyid la lta bar mi byed pa'i phyir ro zhes zer bas ni 'di skad ces gal te de la rang gi bdag nyid la nus pa med na de la gzhan gyi bdag nyid la yang de med par bstan pa yin no zhes bya ba la sogs pa ni skye bar smra ba dag dbu ma pas /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bshad pa'i gtan tshigs kyi don de ma nges pa nyid du sgrub pa'i tshig yin no / /
'di skad bstan te dbu ma pa khyod rang gi sgrub pa'i don yang dag pa ma yin pa sgro btags nas mig gzugs la lta bar mi byed de /
rang gi bdag nyid la lta bar mi byed pa'i phyir ro zhes zer bas ni don du na 'di skad ces gal te mig de la rang gi bdag nyid la 'dzin par byed pa'i nus pa med na mig de la gzhan gyi bdag nyid la yang 'dzin par byed pa'i nus pa med par bstan pa yin no / /
de lta na ci nyes she na /
de'i phyir de lta na yang ma nges pa nyid yin te zhes bya ba smras te /
de lta na khyod kyis gtan tshigs ma nges pa nyid kyi skyon chags pa yin no / /
ci'i phyir zhe na /
me la rang gi bdag nyid la sreg par byed pa'i nus pa nyid med du zin kyang /
gzhan gyi bdag nyid la sreg par byed pa'i nus pa nyid yod pa'i phyir ro zhes bya ba smras te /
ci re zhig mig la rang gi bdag nyid la 'dzin par byed pa'i nus pa med pas gzhan dag la 'dzin par mi byed pa lta bur 'gyur ram 'on te me la rang gi bdag nyid la sreg par byed pa'i nus pa nyid med du zin kyang gzhan gyi bdag nyid la sreg par byed pa'i nus pa nyid yod pa lta bur 'gyur ba ma nges pa'i phyir ro / /
des na me bzhin du lta ba la sogs pa 'grub ste /
dper na me ni sreg par byed pa yin yang gzhan dag sreg par byed pa nyid yin gyi rang gi bdag nyid sreg par byed pa nyid ma yin no / /
de bzhin du lta ba yang lta bar byed pa yin yang gzhan dag la lta bar byed pa nyid yin gyi rang gi bdag nyid la lta bar byed pa ni ma yin no / /
de skad ces zer ba de'i lan du 'grel pa byed pa nyid kyis 'dir bshad pa /
lta ba rab tu bsgrub pa'i phyir / /
me yi dpes ni nus ma yin / /
mig ni lta ba'i ngo bo nyid / /
yin no zhes bya ba'i don de rab tu bsgrub pa'i phyir gtan tshigs ma nges pa nyid kyi skyon brjod pas te zhes bya ba ni skye bar smra ba dag gis mig ni lta ba'i ngo bo nyid yin no zhes bya ba'i don de rab tu bsgrub pa'i phyir me la rang gi bdag nyid sreg par byed pa'i nus pa nyid med du zin kyang /
gzhan gyi bdag nyid sreg par byed pa'i nus pa nyid yod pa'i phyir ro zhes me'i dpes dbu ma pa'i gtan tshigs ma nges pa nyid kyi skyon brjod pa gang yin pa des ni lta ba rab tu bsgrub par nus pa ma yin te /
dpe des mi chog pa dang mi nus so zhes bya ba'i tha tshig go / /
ci'i phyir zhe na /
don dam par me ni sreg par byed pa nyid du ma grub pa'i phyir dang /
tha snyad du yang lta ba'i ngo bo nyid du ma grub pa'i phyir ro zhes bya bar dgongs so zhes bya ba smras te /
nged dbu ma pa'i phyogs la don dam par me ni sreg par byed pa nyid du ma grub pa'i phyir khyed na re me la rang gi bdag nyid sreg par byed pa'i nus pa nyid med du zin kyang gzhan gyi bdag nyid sreg par byed pa'i nus pa nyid yod pa'i phyir ro zhes zer ba'i dpe de ma grub pa'i phyir dang tha snyad du yang mig rang gi bdag nyid la lta ba'i ngo bo nyid du ma grub pas gzhan gyi bdag nyid la lta ba'i ngo bo nyid du yang ma grub pa'i phyir ro zhes bya bar mdo mdzad pas dgongs so / /
yang na /
lta ba rab tu bsgrub pa'i phyir / /
me yi dpes ni nus ma yin / /
gtan tshigs kyi skyon brjod pa'i phyir te zhes bya ba ni yang na /
lta ba rab tu bsgrub pa'i phyir / /
me yi dpes ni nus ma yin / /
zhes bya ba ni 'di la kha cig lta ba gzugs la lta bar byed gtan tshigs su me ni rang dang gzhan gyi bdag nyid dag snang bar byed pa'i phyir ro zhes zer ba de'i skyon dbu ma pas brjod pa'i phyir lta ba rab tu bsgrub pa'i phyir me'i dpes nus pa ma yin no / /
ci'i phyir zhe na /
me'i ngo bo nyid rang dang gzhan gyi bdag nyid snang bar byed pa de ni gzhan gyi phyogs la yang med pa'i phyir dang /
tha snyad du yang sreg par byed pa'i ngo bo nyid du ma grub pa'i phyir ro zhes bya bar dgongs so zhes bya ba smras te /
me'i ngo bo nyid rang dang gzhan gyi bdag nyid snang bar byed pa de ni kho bo cag gi phyogs dang gzhan gyi phyogs la yang med de /
de la mun pa med pa'i phyir dang /
tha snyad du yang me rang gi bdag nyid sreg par byed pa'i ngo bo nyid du ma grub pas gzhan gyi bdag nyid sreg par byed pa'i ngo bo nyid du yang ma grub pa'i phyir ro zhes bya bar mdo mdzad pas dgongs so / /
des na me de ci ste rang dang gzhan gyi bdag nyid dag snang bar byed pa yin na / /
de rang dang gzhan gyi bdag nyid dag sreg par 'gyur ba'i yang rigs na de lta ma yin no / /
'on kyang gzhan dag sreg par byed pa nyid yin gyi rang gi bdag nyid sreg par byed pa ni ma yin no zhe na /
de lta na yang mes ji ltar gzhan dag sreg par byed kyi rang gi bdag nyid sreg par mi byed pa de bzhin du lta ba yang gzhan dag la lta bar byed kyi rang gi bdag nyid la lta bar mi byed do zhes bya ba de ji ltar rung ste /
me ji ltar rang dang gzhan gyi bdag nyid dag snang bar byed pa de bzhin du /
lta ba yang gal te lta ba yin na rang dang gzhan gyi bdag nyid dag la lta bar byed do zhes bya ba de lta bur yang 'gyur ba zhig na mi 'gyur ba de'i phyir lta ba rab tu bsgrub pa'i phyir me'i dpes nus pa ma yin no / /
kun rdzob tu yang me'i ngo bo nyid ni tsha ba nyid yin gyi sreg par byed pa nyid ni ma yin pas de'i phyir sreg pa zhes bya ba yang mes byas pa'i bud shing 'gyur ba yin pas de'i phyir me'i ngo bo nyid ma yin no zhes bya ba smras te /
sreg pa zhes bya ba ni me'i mthus bud shing gzhan du 'gyur ba yin gyi me'i ngo bo nyid ni ma yin pas khyod song la me la rang gi bdag nyid sreg par byed pa'i nus pa nyid med du zin kyang gzhan gyi bdag nyid sreg par byed pa'i nus pa nyid yod pa'i phyir ro zhes bya ba'i dpe des lta ba rab tu bsgrub par mi nus so / /
gzhan yang /
lta ba rab tu bsgrub pa'i phyir / /
me yi dpes ni nus ma yin / /
zhes bya ba ni song ba dang ma song ba dang bsgom pa dang brtag pa dag gis me'i dpe de lta ba dang bcas pa'i lan btab zin pa'i phyir nus pa ma yin no zhes bya bar sbyar ro / /
de'i phyir /
song dang ma song bsgom pa yis / /
de ni ltar bcas lan btab bo / /
ltar bcas zhes bya ba ni lta ba dang bcas pa'o / /
gang zhe na me'i dpe de'o / /
ci zhig byas she na lan btab po / /
gang gi zhe na song ba dang ma song ba dang bsgom pa dag gis te /
ji ltar sngar don dam par song ba dang ma song ba dang bsgom pa dag la 'gro ba med de /
song zin pa'i phyir dang ma song ba'i phyir dang song ba dang ma song ba ma gtogs par bsgom pa shes par mi 'gyur ba'i phyir ro zhes bshad pa de bzhin du don dam par mes kyang bud shing bsregs pa dang /
bsreg bzhin pa dag sreg par mi byed de /
bsregs pa'i phyir dang /
ma bsregs pa'i phyir dang /
bsregs pa dang ma bsregs pa ma gtogs par bsreg pa shes par mi 'gyur ba'i phyir ro zhes bya ba dang /
de bzhin du don dam par mig kyang gzugs bltas pa dang ma bltas pa dang lta ba dag la lta bar mi byed de /
bltas pa'i phyir dang ma bltas pa'i phyir dang bltas pa dang ma bltas pa ma gtogs par lta ba shes par mi 'gyur ba'i phyir ro zhes go rims bzhin du sbyor ba'i tshig dag brjod par bya'o zhes bya ba smras te /
de ltar me yang sreg par mi byed la lta ba yang lta bar mi byed na ci zhig gang gi dper 'gyur te /
de'i phyir yang lta ba rab tu bsgrub pa'i phyir me'i dpes nus pa ma yin no / /
'di la gzhan dag ni pha rol pos me bzhin du lta ba la sogs pa 'grub ste /
dper na me ni sreg par byed pa yin yang gzhan dag sreg par byed pa nyid yin gyi rang gi bdag nyid sreg par byed pa ni ma yin no / /
de bzhin du lta ba yang lta bar byed pa yin yang gzhan dag la lta bar byed pa nyid yin gyi rang gi bdag nyid la lta bar byed pa ni ma yin no zhes smras pa'i lan du /
lta ba rab tu bsgrub pa'i phyir / /
me yi dpes ni nus ma yin / /
song dang ma song bsgom pa yis / /
de ni ltar bcas lan btab po / /
de yang gzhan sreg par mi byed pa'i phyir ro zhes zer ro zhes bya ba ni tshig le'ur byas pa gsum pa 'di la 'grel pa byed pa gnas brtan bud d+ha pA li ta ni 'di skad ces rnam par bshad pa byed do zhes bya bar sbyar ro / /
de yang sngar /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bshad pa de la pha rol po lta ba'i ngo bo nyid smra ba dag gis me bzhin du lta ba la sogs pa 'grub ste /
dper na me ni sreg par byed pa yin yang gzhan dag sreg par byed pa nyid yin gyi rang gi bdag nyid sreg par byed pa ni ma yin no / /
de bzhin du lta ba yang lta bar byed pa yin yang gzhan dag la lta bar byed pa nyid yin gyi rang gi bdag nyid la lta bar byed pa ni ma yin no zhes me'i dpes gtan tshigs ma nges pa nyid kyi skyon smras pa de bsal ba'i lan du gnas brtan bud d+ha pA li tas tshig le'ur byas pa gsum pa 'di bshad de lta ba de yang gzhan la lta bar mi byed la me de yang gzhan sreg par mi byed pa'i phyir gtan tshigs ma nges pa nyid kyi skyon med do zhes zer ba yin no / /
gzhan dag na re de ni rigs pa ma yin te /
dpe tsam gyis phyogs snga ma shin tu snying po ma yin pas de 'gog pa rigs pa ma yin pa'i phyir ro zhe'o zhes bya ba ni 'grel pa byed pa nyid kyis gnas brtan bud d+ha pA li ta'i rnam par bshad pa de rigs pa ma yin par sun 'byin pa'i tshig yin no / /
ci'i phyir de rigs pa ma yin zhe na /
pha rol po lta ba'i ngo bo nyid dag gis me bzhin du lta ba la sogs pa 'grub ste /
dper na me ni sreg par byed pa yin yang gzhan dag sreg par byed pa nyid yin gyi rang gi bdag nyid sreg par byed pa ni ma yin no / /
de bzhin du lta ba yang lta bar byed pa yin yang gzhan dag la lta bar byed pa nyid yin gyi /
rang gi bdag nyid la lta bar byed pa ni ma yin no zhes smras pa'i phyogs snga ma de ni gtan tshigs kyi mtshan nyid kyi sbyor ba med de /
dpe tsam zhig brjod par zad pa'i phyir shin tu snying po ma yin pas de la yan lag ma tshang ba nyid tsam gyi skyon brjod pas chog na gnas brtan bud d+ha pA li tas 'di skad ces khyod kyis lta ba rab tu bsgrub pa'i phyir me'i dpe byas pa gang yin pa des ni lta ba rab tu bsgrub par mi nus so / /
ci'i phyir zhe na /
'di la bud shing sreg go zhes bya mod kyi bud shing las me gud na med pa'i phyir te /
de bas na me ni rang gi bdag nyid sreg par byed pa nyid yin gyi gzhan dag sreg par byed pa ni ma yin no / /
ci ste gzhan pa nyid ma yin du zin kyang bud shing ni bsreg par bya ba'o / /
me ni sreg par byed pa'o zhes rtog na kho bos kyang bud shing ni sreg par byed pa'o / /
me ni bsreg par bya ba'o zhes smra la rag go / /
yang na khyad par gyi gtan tshigs bstan pa brjod dgos so / /
slob dpon 'phags pa lhas kyang /
mes ni tsha ba nyid sreg ste / /
tsha ba ma yin ji ltar sreg /
des na bud shing zhes bya med / /
de ma gtogs par me yang med / /
ces gsungs so / /
de lta bas na me'i dpes nus pa ma yin no zhes phyogs snga ma des 'gog pa rigs pa ma yin pa'i phyir ro zhes zer ro / /
gzhan dag gis smras pa zhes bya ba la sogs pa ni lta ba la mngon par zhen pa de dag nyid rang gi rigs pas lta ba ma grub nas 'dir brda sprod pa pa'i tham lag gi rjes su zhugs te mig lta ba'i bya ba yod par sgrub pa yin no / /
mig la lta ba'i bya ba yod pa kho na yin te /
sgra'i bstan bcos las de ltar bstan pa'i phyir ro zhes bya ba dag ni chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
'di na sgra'i bstan bcos las byed pa po la bya ba'i rkyen brjod nas lta bar byed pas lta ba zhes bya ste /
der gang ji skad bstan pa de ni de bzhin te zhes bya ba ni nye bar sbyar ba'i sbyor ba yin te /
'di na brda sprod pa'i bstan bcos las byed pa po gang yin pa la bya ba byed pa'i tshig gi rkyen lhas byin las byed pas byed pa po yin no zhes bya ba dang /
mig gzugs la lta bar byed pas lta ba po yin no zhes brjod pa /
des na mig gis gzugs la lta bar byed pas lta ba zhes bya ste /
sgra'i bstan bcos des gang ji skad bstan pa de ni de bzhin te /
gzhan du gyur pa ma yin pas de'i phyir lta ba po mig la lta ba'i bya ba yod pa kho na yin no zhes bya bar sbyar ro / /
dper na byed pa po la bya ba'i rkyen brjod nas thugs su chud par mdzad pa 'am thugs su chud par gyur pas sangs rgyas zhes bya ba bzhin no zhes bya ba ni chos mthun pa'i dpe yin te /
dper na sangs rgyas pa dag gi gzhung las byed pa po gang yin pa la bya ba byed pa'i tshig gam rkyen sangs rgyas bcom ldan 'das kyis shes bya thams cad thugs su chud par mdzad pa'am /
thugs su chud par gyur pas sangs rgyas zhes brjod pa des na sangs rgyas ni pad+ma rang gis rang nyid kha 'byed par byed pas pad+ma la kha 'byed pa'i bya ba yod pa bzhin du nyid kyis shes bya thams cad thugs su chud par mdzad pas sangs rgyas bcom ldan 'das shes bya thugs su chud par mdzad pa'i bya ba mnga' ba de bzhin du mig kyang gzugs la lta bar byed pas mig la yang lta ba'i bya ba yod pa kho na yin no / /
de skad ces zer ba de'i lan du 'grel pa byed pa nyid kyis 'dir bshad pa bsgrub pa de tha snyad kyi bden pa'i khongs su ni yod mod kyi don dam par ni med do zhes bya ba la sogs pa smras te /
brda sprod pa pa'i tham lag gi rjes su zhugs nas /
mig la lta ba'i bya ba yod par sgrub pa de kun rdzob kyi bden pa'i khongs su gtogs pa yin gyi don dam pa ni ma yin pas don dam par med do / /
ji ltar zhe na /
'di nyid du mig lta ba bkag pa'i phyir dang /
de'i skye ba bkag pa'i phyir lta ba dang bral ba yin pas /
gang tshe cung zad mi lta ba / /
lta bar byed pa ma yin no / /
gang gi tshe gtan pa'am khri'u 'am cung zad la yang lta bar mi byed pa de'i tshe lta bar byed pa ma yin no zhes bya ba smras te /
skye mched brtag pa'i rab tu byed pa 'di nyid du mig lta ba bkag pa'i phyir dang /
rkyen brtag pa dang /
'gro ba brtag pa'i rab tu byed pa'i skabs su lta ba de'i skye ba bkag pa'i phyir mig ni lta ba'i bya ba dang bral ba yin pas de ltar gang gi tshe mig lta ba'i bya ba dang bral ba yul gtan pa'am khri'u la sogs pa cung zad la yang lta bar mi byed pa de'i tshe lta bar byed pa ma yin no / /
de'i phyir /
lta bas lta bar byed ces byar / /
de ni ji ltar rigs par 'gyur / /
lta bas lta bar byed ces bya ba de ji ltar rigs par 'gyur te /
de ni mi rigs pa kho na'o zhes bya ba'i tshig gi don to zhes bya bas ni lta bas lta bar byed do zhes bya ba'i sgrub pa de tha snyad kyi bden pa'i khongs su ni yod mod kyi don dam par ni med do zhes bstan to / /
de'i phyir /
lta ba lta nyid ma yin te / /
zhes bya ba ni /
gang tshe cung zad mi lta ba / /
lta bar byed pa ma yin no / /
lta bas lta bar byed ces byar / /
de ni ji ltar rigs par 'gyur / /
zhes ji skad bshad pa'i rigs pa de'i phyir lta bas lta bar byed pa nyid ma yin no / /
ci ste legs par ma zin pa'i gdon gyis brlams pas lta ba ma yin pas lta bar byed pa nyid do zhe na /
de'i phyir /
lta ba min pa mi lta nyid / /
lta ba'i nus pas stong pa'i phyir / /
bong ba la sogs pa bzhin no / /
zhes bya bar dgongs so zhes bya ba smras te /
lta ba ma yin pa ni bong ba la sogs pa bzhin du lta ba'i nus pas stong pa'i phyir der yang lta bar mi byed pa nyid de /
de ni dam bcas pa'i tshig yin no / /
des na don dam par sgra'i bstan bcos las lta ba'i sgra dang sangs rgyas kyi sgra bstan pa mi rung ba kho na ste /
dpe med pa'i phyir ro zhes bya ba ni mjug bsdu ba dang tshad ma'i 'bras bu yin te /
de ltar lta ba yang lta bar byed pa nyid ma yin la /
lta ba ma yin pa yang lta bar byed pa nyid ma yin pa'i rigs pa des na phyogs snga ma smra ba dag gis mig lta ba'i bya ba yod pa kho na yin te /
sgra'i bstan bcos las de ltar bstan pa'i phyir ro / /
'di na sgra'i bstan bcos las byed pa po la bya ba'i rkyen brjod nas mthong bar byed pas lta ba zhes bya ste /
der gang ji skad bstan pa de ni de bzhin te /
dper na byed pa po la bya ba'i rkyen brjod nas thugs su chud par mdzad pa 'am /
thugs su chud par gyur pas sangs rgyas zhes bya ba bzhin no zhes sgra'i bstan bcos kyi tham lag bstan pa de ni mi rung ba kho na ste /
don dam par sangs rgyas zhes bya ba'i dpe med pa'i phyir ro / /
dpe med pa'i phyir ro zhes bshad pa de mdzad pa'i mtha' dang mi 'gal lam zhe na /
de'i phyir mdzad pa'i mtha' dang yang mi 'gal te don dam par bcom ldan 'das kyang ngo bo nyid med pa'i phyir dang /
de bzhin gshegs pa brtag pa'i rab tu byed pa las 'og nas kyang /
de bzhin gshegs pa'i rang bzhin gang / /
de ni 'gro 'dis rang bzhin no / /
de bzhin gshegs pa rang bzhin med / /
'gro ba 'di yang rang bzhin med / /
ces 'byung ba'i phyir ro zhes bya ba smras so / /
yang na gzhan du brtag ste zhes bya ba la sogs pas ni /
gang tshe cung zad mi lta ba / /
lta bar byed pa ma yin no / /
lta bas mthong bar byed ces byar / /
de ni ji ltar rigs par 'gyur / /
zhes bya ba'i tshig le'ur byas pa de'i don gzhan du brtag pa ston to / /
'di la de lta ba yin pa la byed pa po la bya ba'i rkyen brjod nas lta bar byed pas lta ba zhes bya ba'am /
lta ba ma yin pa la byed pa po la bya ba'i rkyen brjod nas lta bar byed pas lta ba zhes bya bas ni 'di skad bstan te /
mig de lta ba'i ngo bo nyid yin pa la sgra'i bstan bcos las /
byed pa po la bya ba'i rkyen brjod nas byed pa po nyid du grub pa'i phyir lta bar byed pas lta ba zhes bya ba'am /
'on te mig de lta ba'i ngo bo nyid ma yin pa la sgra'i bstan bcos las byed pa po la bya ba'i rkyen brjod nas byed pa po nyid du grub pa'i phyir lta bar byed pas lta ba zhes gal gnyis su brtag pa yin no / /
des cir 'gyur zhes bya ba ni pha rol po na re des skyon cir 'gyur zhes 'dri ba yin no / /
gal te de lta ba yin pa la bya ba ni zhes bya ba ni gal te brtag pa snga ma ltar 'dod na'o / /
des cir 'gyur zhe na /
gang tshe cung zad mi lta ba / /
lta bar byed pa ma yin no / /
'o na ci zhe na /
lta ba nyid lta bar byed pa yin no zhes bya ba smras te /
gang gi tshe mig de cung zad la yang mi lta ba de'i tshe na de lta bar byed pa ma yin no / /
'o na ci lta bu yin zhe na /
gang gi tshe lta ba nyid na lta bar byed pa yin no / /
des cir 'gyur zhe na /
des na mig lta ba'i bya ba skyes pas lta bar byed de zhes bya ba smras te /
des na mig la lta ba'i bya ba yod cing lta ba'i ngo bo nyid yin pas lta bar 'gyur ro / /
de lta na skyon ci yod ce na /
de lta na gtan tshigs dang dpe'i skyon de nyid yod do zhes bya ba smras te /
de lta na sngar mig la lta ba'i bya ba yod pa kho na yin te /
sgra'i bstan bcos las de ltar bstan pa'i phyir ro zhes phyogs snga ma nye bar gzhag pa'i gtan tshigs dang dpe'i skyon don dam par sgra'i bstan bcos las /
lta ba'i sgra dang sangs rgyas kyi sgra bstan pa mi rung ba kho na ste /
dpe med pa'i phyir ro zhes ji skad bstan pa de nyid yod pas mi rung ngo / /
gal te de lta ba'i bya ba'i byed pa po yin pa'i phyir lta ba nyid yin no zhe na zhes bya ba ni gal te pha rol po na re mig gi dbang po ma gtogs par lta ba'i bya ba gzhan med pas des na mig de lta ba'i bya ba byed pa po yin pa'i phyir mig nyid lta ba nyid yin no zhes zer na'o / /
de skad ces zer ba de'i lan du de'i tshe de lta ba yin na lta ba'i bya ba don med pa nyid de zhes bya ba la sogs pa smras te /
de'i tshe mig de lta ba yin na de la lta ba'i bya ba gnyis pa skye ba don med pa nyid do / /
de'i phyir /
lta bas lta bar byed ces byar / /
de ni ji ltar rigs par 'gyur / /
mi rigs pa kho na yin te /
lta ba'i bya ba dang ldan pa'i phyir ro zhes bya ba'i tshig gi don to zhes bya ba ni mig de lta ba'i ngo bo nyid yin na /
snga nas lta ba'i bya ba dang ldan pa'i phyir de la lta ba'i bya ba gzhan don med pa nyid de lta ba'i ngo bo nyid yin pa la sgra'i bstan bcos las byed pa po la bya ba'i rkyen brjod nas byed pa po nyid du grub pa'i phyir lta ba zhes bya ba de mi rung ngo zhes bya ba'i tha tshig go / /
ci ste de lta ba ma yin pa la bya na yang zhes bya ba ni ci ste brtag pa phyi ma ltar 'dod na yang ngo / /
des cir 'gyur zhe na /
gang tshe cung zad mi lta ba / /
lta bar byed pa ma yin no / /
de'i tshe de lta ba'i ngo bo nyid ma yin na bong ba la sogs pa bzhin du lta ba'i bya ba dang bral ba yin pas lta ba ma yin pa yang lta bar byed pa ma yin pa nyid do zhes bya ba smras te /
lta ba'i ngo bo nyid ma yin pa la sgra'i bstan bcos las byed pa po la bya ba'i rkyen brjod nas byed pa po nyid du grub pa'i phyir lta bar byed pas lta ba zhes bya ba de mi rung ngo zhes bya ba'i tha tshig go / /
de'i phyir de ltar gnyi ga yang lta ba'i bya ba dang mi ldan pa'i phyir /
lta ba lta nyid ma yin te / /
lta ba min pa mi lta nyid / /
ces bya ba ni brtag pa snga ma gnyi ga'i mjug bsdu ba dang tshad ma'i 'bras bu yin no / /
ci ste dgag pa gnyis yod na skabs kyi don go bas de'i phyir mig lta ba'i bya ba skyes pas mthong ngo zhe na zhes bya ba ni ci ste pha rol po dag na re khyed dbu ma pas /
lta ba min pa mi lta nyid / /
ces bshad pa'i tshig le'ur byas pa de la dgag pa gnyis yod na skabs kyi don go bas 'dir kho bo cag 'dod pa'i skabs kyi don ni lta bas lta ba nyid yin na de'i phyir khyed kyis /
lta ba min pa mi lta nyid / /
ces bshad pa des na mig lta ba'i bya ba skyes pas lta bas khyed rang gis khas blangs pa la gnod par 'gyur ro zhes zer na'o / /
de skad ces zer ba de'i lan du de nyid bzang po ma yin te yod pa dang med pa'i rkyen dgag pa bzhin du yod pa dang med pa'i byed rgyu nyid bkag pa'i phyir ro zhes bya ba smras te /
klan ka de ni bzang po ma yin te /
sngar rkyen brtag pa'i rab tu byed pa'i skabs su /
med dam yod pa'i don la yang / /
rkyen ni rung ba ma yin te / /
med na gang gi rkyen du 'gyur / /
yod na rkyen gyis ci zhig bya / /
zhes bshad pas yod pa dang med pa'i rkyen dgag pa bzhin du 'dir yang lta ba'i bya ba yod pa dang med pa gnyi gas lta ba'i byed rgyu nyid bkag pa'i phyir lta ba ma yin pa lta bar mi byed pa nyid do zhes med par dgag pa'i tshul bstan pas lta ba lta bar byed pa nyid yin no zhes ma yin par dgag pa'i tshul ma bsgrubs pa'i phyir rang gis khas blangs pa la gnod par mi 'gyur ro / /
phyis 'byung ba'i tshul gyis lta ba nyid du nye bar brtags nas de lta ba yin par rtog na ni zhes bya ba ni pha rol po dag 'di snyam du da ltar lta ba'i ngo bo nyid la lta ba'i bya ba med pas de lta ba ma yin du zin kyang mig ni phyis gzugs la lta bar gdon mi za bar 'gyur bas des na phyis 'byung ba'i tshul gyis lta ba nyid du nye bar brtags nas mig de lta ba yin pa'i tha snyad du 'gyur bas rtog cing de skad zer ba yin no / /
de skad ces zer na de'i lan du tha snyad kyi bden pa rab tu bsgrub pa'i phyir 'dod pa nyams so zhes bya ba smras te /
khyed ni da ltar lta ba'i ngo bo nyid kyis lta ba'i tshul gyis don dam par sgrub pa yin na phyis 'byung ba'i tshul gyis lta ba nyid du nye bar brtags nas de lta ba yin par rtog pas ni tha snyad kyi bden pa rab tu bsgrub pa'i phyir khyed rang gi 'dod pa nyams shing gzhi ma grub pa yin pas de yang mi rung ngo / /
yang na pha rol po na re mig lta ba'i bya ba skyes pas lta bar byed par smra ste /
bya ba'i tha snyad yod pa'i phyir ro / /
gang la lta ba'i bya ba ma skyes pa des ni lta ba'i bya ba byed do zhes mi brjod de dper na rna ba bzhin no / /
mig la ni lta ba'i bya ba yod pas mig gis lta bar byed do zhes tha snyad 'dogs so zhes zer ba la slob dpon gyis bshad pa zhes bya bas ni /
lta ba lta nyid ma yin te / /
lta ba min pa mi lta nyid / /
ces bya ba'i tshig le'ur byas pa de'i phyed gong ma 'di ni yang na pha rol po dag na re 'jig rten na mig lta bar byed do zhes bya ba'i tha snyad yod pa'i sgo nas dpags na mig la lta ba'i bya ba yod pas lta ba gzugs la lta bar byed do zhes zer ba la /
slob dpon gyis de dgag pa'i phyir bshad pa yin no zhes ston to / /
pha rol po'i tshig de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i dpe dang nye bar sbyar ba'i sbyor ba yin par go rims bzhin du sbyar ro / /
de lta na /
lta ba lta nyid ma yin te / /
pha rol pos don dam par lta ba po 'ga' zhig la lta ba'i bya ba skyes par ma bstan pa'i phyir dang lta ba la lta ba'i bya ba skyes pa'i sngon rol na lta ba nyid du ma grub pa'i phyir ro zhes bya bar dgongs so zhes bya ba ni pha rol po dag de skad ces zer ba lta na de yang mi rung ste /
lta bas lta bar byed pa nyid ma yin no / /
ci'i phyir zhe na /
pha rol pos don dam par lta ba pos lhas byin lta bu 'ga' zhig la lta ba'i bya ba skyes par rjes su dpag pa gang gi sgo nas kyang ma bstan pa'i phyir dang /
lta ba la lta ba'i bya ba skyes pa'i sngon rol na ma skyes pa'i dus na lta ba nyid du ma grub pa'i phyir 'jig rten na mig lta bar byed do zhes bya bar tha snyad yod pa'i sgo nas dpags na /
mig la lta ba'i bya ba yod pas /
lta ba gzugs la lta bar byed do zhes byar mi rung bar slob dpon gyis dgongs so / /
sngon lta ba ma yin pa las phyis lta ba'i bya ba dang ldan par 'gyur ba ni bstan dka' ba'i phyir /
lta ba min pa mi lta nyid / /
ces bya ba ni gal te pha rol po na re lta ba lta ba'i bya ba ma skyes pa'i sngon rol na lta ba ma yin yang phyis lta ba'i bya ba skyes pa'i dus na lta ba yin par 'gyur zhe na /
de ni rjes su dpag pa gang gi sgo nas kyang bstan dka' ba'i phyir lta ba ma yin pas kyang lta bar mi byed pa nyid do / /
de ltar na gtan tshigs kyi don ma grub pa nyid dam /
don 'gal ba nyid yin pas dam bcas pa nyams so zhes bya ba ni mjug bsdu ba dang tshad ma'i 'bras bu yin te /
de ltar dpyad na don dam par sgrub na ni gtan tshigs kyi don ma grub pa nyid yin la kun rdzob tu sgrub na ni gtan tshigs kyi don 'gal ba nyid yin pas pha rol po na re mig lta ba'i bya ba skyes pas lta bar byed pa smras te /
bya ba'i tha snyad yod pa'i phyir ro / /
gang la lta ba'i bya ba ma skyes pa des ni lta bar byed do zhes mi brjod de /
dper na rna ba bzhin no / /
mig la ni lta ba'i bya ba yod pas mig gis lta bar byed do zhes tha snyad 'dogs so zhes zer ba'i dam bcas pa nyams so / /
de yan chad kyis ni mig nyid lta ba po yin par 'dod pa dag gi phyogs bkag go / /
'dir grangs can dang bye brag pa dag gis smras pa zhes bya ba la sogs pas ni bdag lta ba po yin la mig lta ba'i bya ba'i byed pa yin te /
bdag de mig des gzugs la lta bar byed do zhes zer ba dag gi phyogs dgag pa ston to / /
de'i phyir de dag gi gzhung bstan pa'i phyir 'dis lta bar byed pas lta ba ste /
byed pa la bya ba'i rkyen brjod pa'i phyir ro zhes bya ba la sogs pa smras so / /
lta ba po bdag de lta ba'i byed pa mig 'dis gzugs la lta bar byed pas mig ni lta ba zhes bya ste /
byed pa mig la 'dis lta bar byed pas lta ba'o zhes lta bar byed pa la bya ba'i rkyen brjod pa'i phyir ro / /
byed pa de gang yin pa de ni lta ba po ste de yang des lta bar byed do zhes bya ba ni lta ba'i byed pa mig de byed pa po bdag gang gi yin pa'i bdag de ni lta ba zhes bya ste /
lta ba po de yang mig des gzugs la lta bar byed do / /
dper na gcod pa pos sta res gcad par bya ba shing gcod par byed kyi sta re nyid kyis gcod par mi byed pa bzhin te zhes bya ba ni dper na gcod pa po lhas byin gyis gcod par byed pa'i sta res gcod par bya ba shing gcod par byed kyi gcod pa'i byed pa sta re nyid kyis gcad par bya ba shing gcod par mi byed pa de bzhin du lta ba po bdag gis kyang lta ba'i byed pa mig gis blta bar bya ba gzugs la lta bar byed kyi lta ba'i byed pa mig nyid kyis blta bar bya ba gzugs la lta bar mi byed do / /
des na mig gis lta bar mi byed do zhes bya ba de ni grub pa la sgrub pa yin no zhes bya ba ni lta ba po bdag de lta ba'i byed pa mig des blta bar bya ba gzugs la lta bar byed kyi /
lta ba'i byed pa mig nyid kyis blta bar bya ba gzugs la lta bar mi byed pa'i rigs pa des na khyed dbu ma pas /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bshad pas mig gzugs la lta bar mi byed do zhes bsgrubs pa de ni kho bo cag gi gzhung la yang grub pas grub pa la sgrub pa'i skyon chags pa yin no / /
de nyid kyi tshad ma bstan pa'i phyir /
byed pa dag la byed pa po yod de byed pa yin pa'i phyir dper na sta re la sogs pa dag la gcod pa po yod pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gcod pa'i byed pa sta re la sogs pa dag ni gcod pa'i byed pa yin pa'i phyir de dag la gcod pa'i byed pa po mi yod pas gcod pa'i byed pa po mi de gcod pa'i byed pa sta re la sogs pas gcad par bya ba shing gcod par byed pa de bzhin du lta ba'i byed pa mig kyang lta ba'i byed pa yin pa'i phyir de la lta ba'i byed pa po bdag yod pas lta ba'i byed pa po bdag de lta ba'i byed pa mig gis blta bar bya ba gzugs la lta bar byed do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
lta ba nyid kyis lta ba po'i rnam par bshad par shes par bya ba ni lan btab par shes par bya'o / /
gang gis she na lta ba nyid kyis so / /
gang zhe na lta ba po'i ste lta ba po nyid du rnam par rtog pa dgag pa yang 'dra ba'i phyir ro zhes bya bar dgongs so zhes bya ba la sogs pa smras te /
sngar lta ba dgag pa'i skabs su gtan tshigs dang dpe gang dag bstan pa de dag nyid 'dir lta ba po dgag pa'i skabs su yang sbyar bar bya'o zhes bya bar dgongs so / /
de'i phyir ji ltar der mig gi chos rang gi bdag nyid la lta bar mi byed pa yin pa de bzhin du /
'dir bdag gi chos kyang rang gi bdag nyid la lta bar mi byed pa yin te zhes bya ba smras te /
sngar lta ba dgag pa'i skabs su /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bshad pas lta ba gzugs la lta bar mi byed pa'i sgrub pa'i chos rang gi bdag nyid la lta bar mi byed pa yin par bstan pa de bzhin du 'dir lta ba po dgag pa'i skabs su yang /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bya bar sbyar te lta ba po bdag gzugs la lta bar mi byed pa'i sgrub pa'i chos kyang rang gi bdag nyid la lta bar mi byed pa yin no / /
ci'i phyir zhe na /
gang gi phyir bdag rang gi bdag nyid mthong bar mi 'thad de /
rang gi bdag nyid la 'jug par 'gal ba'i phyir ro zhes smras so / /
phyogs kyi chos rang gi bdag nyid la lta bar mi byed pa de sgrub pa'i don du 'jig pa'i dpe bstan pa'i phyir 'di ltar ral gri'i so de nyid kyis ral gri'i so de nyid gcod par mi byed pa bzhin no zhes bya ba smras so / /
de nyid kyi tshad ma bstan pa'i phyir de ltar rjes su dpag pa ni don dam par bdag kyang lta ba po ma yin te /
rang gi bdag nyid la lta bar mi byed pa'i phyir dper na rna ba bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rna ba ni rang gi bdag nyid la lta bar mi byed pa'i phyir lta ba po ma yin pa de bzhin du /
bdag kyang rang gi bdag nyid la lta bar mi byed pa'i phyir lta ba po ma yin no / /
gal te pha rol po na re bdag gis bdag la lta bar byed pa srid pa des na khyed kyi gtan tshigs kyi don rang gi bdag nyid la lta bar mi byed pa'i phyir zhes bya ba de ma grub pa nyid do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis pha rol pos gtan tshigs kyi don ma grub pa nyid du dogs pa'i dug gis bslad du yang mi rung ngo zhes bya ba smras te /
pha rol po bdag lta ba por smra bas dbu ma pa'i gtan tshigs kyi don ma grub pa nyid du dogs pa dug dang 'dra ba des bslad cing sbag tu yang mi rung ngo / /
gal te pha rol po na re rang dang gzhan gyi grub pa'i mtha' dag tu bdag gis bdag la lta bar byed do zhes kyang bshad pas gtan tshigs ma grub pa nyid du dogs pa'i dug gis bslad par bya'o zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
gang la lar bdag gis bdag la lta bar byed do zhes bshad pa des ni yid phan 'dogs pa yin pa'i phyir bdag gis zhes bya ba'i sgrar sgro btags nas tha snyad du de skad bshad pa yin no zhes bya ba smras te /
rang dang gzhan gyi grub pa'i mtha' gang la lar bdag gis bdag la lta bar byed do zhes bshad pa des ni yid ni bdag ces bya ba'i tha snyad la phan 'dogs shing de dang rjes su mthun pa yin pa'i phyir yid kyis zhes bya ba'i don la bdag gis zhes bya ba'i sgrar sgro btags nas kun rdzob kyi tha snyad du bdag gis bdag la lta bar byed do zhes de skad bshad pa yin te /
don du na yid kyis bdag med par lta bar byed do zhes bya ba yin no / /
'dir rang gi bdag nyid la lta bar mi byed pa ni mtshan nyid kyi sgra'i tshul nye bar gzung ba'i phyir te /
gtan tshigs dngos po nyid dang shes bya nyid dang brjod par bya ba nyid la sogs pa dag gi phyir rna ba la sogs pa bzhin no zhe'am sgra la sogs pa bzhin no zhe'am /
bdag gi bdag nyid bzhin no zhes gtan tshigs dang dpe'i rjes su dpag pa dag kyang rgyas par brjod par bya'o zhes bya ba ni /
lta ba rang gi bdag nyid na / /
de ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bya bas lta ba po bdag gzugs lta bar mi byed pa'i gtan tshigs rang gi bdag nyid la lta bar mi byed pa zhes bya ba ni mtshan nyid kyi sgra'i tshul nye bar gzung ba'i phyir mtshon pa tsam du zad de /
phyogs de'i gtan tshigs ni dngos po nyid dang shes bya nyid dang brjod par bya ba nyid la sogs pa dag kyang yin la /
dpe yang rna ba dang sgra dang bdag gi bdag nyid la sogs pa dag kyang yin pas gtan tshigs dang dpe de dag gis kyang rjes su dpag pa rgyas par brjod par bya'o zhes bya ba'i tha tshig go / /
rjes su dpag pa rgyas pa de dag nyid bstan pa'i phyir de ltar na don dam par bdag ni gzugs la lta bar mi byed de dngos po yin pa'i phyir dper na rna ba la sogs pa bzhin no / /
de bzhin du don dam par bdag ni gzugs la lta bar mi byed de shes bya yin pa'i phyir dper na sgra la sogs pa bzhin no / /
de bzhin du don dam par bdag ni gzugs la lta bar mi byed de brjod par bya ba yin pa'i phyir dper na bdag gi bdag nyid bzhin no zhes bya ba dag smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
rjes su dpag pa de dag gis ni lta ba po bdag gzugs la lta bar mi byed pa nyid bstan to / /
gzugs la yang de bzhin du ci rigs par brjod par bya'o zhes bya bas ni gzugs lta ba po bdag gi yul ma yin par ston te /
don dam par gzugs bdag gi yul ma yin te /
dngos po yin pa'i phyir dper na rna ba la sogs pa bzhin no / /
de bzhin du don dam par gzugs bdag gi yul ma yin te /
shes bya yin pa'i phyir dper na sgra la sogs pa bzhin no / /
de bzhin du don dam par gzugs bdag gi yul ma yin te /
brjod par bya ba yin pa'i phyir dper na bdag gi bdag nyid bzhin no zhes bya bar sbyar te rjes su dpag pa de dag gis ni gzugs lta ba po'i bdag gi yul ma yin par bstan to / /
gal te pha rol po na re dbu ma pa la don dam par tha snyad med pa'i phyir dang rang la ma grub pa'i bdag phyogs su byas pas phyogs ma grub pa'i phyir dang brjod par bya ba yin pa'i phyir zhes bya ba'i gtan tshigs kyi gzhi ma grub pa'i phyir dang /
bdag gi bdag nyid bzhin no zhes brjod pa'i dpe'i chos can yang ma grub pa'i phyir dbu ma pa'i dam bcas pa dang /
phyogs dang phyogs kyi chos dang dpe ma grub pa'i skyon yod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis dam bcas pa la sogs pa'i skyon yang med de tha snyad kyi bden pa'i dbang du byas pa'i phyir dang /
spyis khas blangs pa'i bdag phyogs su byas pa'i phyir dang /
de'i chos bstan pa'i phyir dang /
dpe nyid du yang de nye bar gzhag pa'i phyir ro zhes bya ba smras so / /
de ltar na don dam par sta re la sogs pa ma grub pas dpe yang med pa'i phyir grub pa la sgrub pa ma yin no zhes bya ba ni mjug bsdu ba dang tshad ma'i 'bras bu yin te sngar pha rol pos phyogs snga ma nye bar gzhag pa'i skabs su dper na gcod pa pos sta res gcad par bya ba shing gcod par byed kyi sta re nyid kyis gcod par mi byed pa bzhin te /
des na mig gis lta bar mi byed do zhes bya ba de ni grub pa la sgrub pa ma yin no zhes smras pa ste /
de ltar rigs pas dpyad na don dam par gcod pa po bdag dang gcod pa'i byed pa sta re dang gcad par bya ba shing ma grub pas khyed kyi dpe med pa'i phyir kho bo grub pa la sgrub pa ma yin no // //
bam po sum cu pa /
'dir kha cig na re lta ba po lta bar mi byed do zhes bya ba ni de nyid kyis don de la skur pa btab pa'i phyir dam bcas pa'i skyon du 'gyur ro zhes zer ro zhes bya ba ni bdag tu smra ba dag rigs pa can gyi sgyu thabs kyis dbu ma pa'i sgrub pa snga ma de rang gi tshig dang 'gal bar sgrub pa yin te /
dper na 'ga' zhig na re kho bo'i ma mo gsham yin no zhes zer ba'i tshig de nyid kyis don de la skur pa btab pa'i phyir rang gi dam bcas pa dang 'gal ba'i skyon du 'gyur ba de bzhin du /
khyed dbu ma pas lta ba po lta bar mi byed do zhes smras pa'i tshig de nyid kyis kyang don de la skur pa btab pa'i phyir rang gi dam bcas pa dang 'gal ba'i skyon du 'gyur ro zhes zer ro / /
de skad ces zer ba de'i lan du 'grel pa byed pa nyid kyis 'dir rten cing 'brel par 'byung ba skye ba med do zhes bya bas lan btab zin pa'i phyir yang phyir bklags mi dgos so zhes bya ba smras te /
ji ltar kun rdzob tu rten cing 'brel par 'byung la don dam par skye ba med do zhes bshad pa nyid kyis kun rdzob tu lta ba po zhes bya ba don dam par lta bar mi byed par lan btab zin pas nyes pa med pa'i phyir yang phyir bklags shing lan gdab mi dgos so / /
gzhan yang 'di la lta ba po de lta ba po'i ngo bo nyid yin nam 'on te lta ba po'i ngo bo nyid ma yin zhes bya ba'i brtag pa rnam pa gnyis kyis ni grangs can dag lta ba po de lta ba po'i ngo bo nyid yin par 'dod pa dang /
bye brag pa dag lta ba po de lta ba po'i ngo bo nyid ma yin par 'dod pa'i phyogs gnyi ga dgag pa ston to / /
de la gal te lta ba po'i ngo bo nyid yin te /
ji ltar grangs can dag na re skyes bu'i ngo bo nyid ni shes pa yod pa nyid do zhes zer ba lta bu'o zhe na zhes bya bas ni gal te brtag pa snga ma ltar 'dod na de yang mi rung bar ston to / /
de la lta ba po'i ngo bo nyid yin pa zhes bya ba ni mig dang gzugs la sogs pa rkyen rnams la ma ltos par lta ba po nyid du 'dod pa ste /
de yang grangs can dag gi gzhung las skyes bu'i ngo bo nyid ni shes pa nyid yod pa yin pas de ni rkyen gzhan la mi ltos pa'i phyir ngo bo nyid kyis grub pa yin pas lta ba po'i ngo bo nyid ces bya ste /
des lta bar byed do zhes zer ba yin no / /
de ni mi rung ste ci'i phyir zhe na /
de la gal te de'i lta ba po de lta ba po'i ngo bo nyid yin na ngo bo nyid ni ma byas pa'i phyir lta ba med par yang lta ba por 'gyur ro zhes bya ba smras te /
gal te grangs can dag gi lta ba po'i ngo bo nyid yin na ngo bo nyid ni ma byas pa'i phyir dper na me'i tsha ba nyid ni rang gi bdag nyid kyis tsha ba nyid yin gyi gzhan ci la yang mi ltos pa de bzhin du lta ba po yang rang gi bdag nyid kyis lta ba po nyid yin gyi gzhan ci la yang mi ltos par 'gyur te /
de lta na lta ba med par yang lta ba por 'gyur bas mi rung ngo / /
ci ste gcod pa po de la sta re med na gcod pa po nyid du mi 'thad pa de bzhin du de yang lta ba ma spangs na lta ba po nyid du blta bar bya'o zhe na zhes bya ba ni ci ste pha rol po na re 'di skad ces dper na gcod pa po lhas byin ni gcod pa po'i ngo bo nyid yin du zin kyang de la gcod pa'i byed pa sta re med na gcod pa po nyid du mi 'thad kyi sta re yod na gcod pa po nyid du 'thad pa de bzhin du lta ba po bdag de yang lta ba po'i ngo bo nyid yin du zin kyang lta ba'i byed pa mig spangs shing med na lta ba po nyid du mi 'thad kyi mig ma spangs shing yod na lta ba po nyid du blta bar bya'o zhes zer na'o / /
de skad ces zer ba de'i lan du 'dir 'grel pa byed pa nyid kyis de lta na bdag lta ba po nyid ni tha snyad pa yin te /
gcod pa po tha snyad pa yin pa'i phyir ro zhes bya ba smras te /
gal te gcod pa po de don dam pa yin na sta re la mi ltos par 'gyur ba'i rigs na ltos pas de tha snyad pa yin pa bzhin du bdag lta ba po de yang don dam pa yin na lta ba la mi ltos par 'gyur ba'i rigs na ltos pas de yang tha snyad pa yin no / /
de ltar rtog na /
ma spangs lta po yod min te / /
lta ba ma spangs na de lta ba po nyid du khas blangs pa'i phyir ro zhes bya ba'i tshig gi lhag ma'o zhes bya ba ni lta ba la ltos pa de ltar rtog na lta ba po don dam pa pa ngo bo nyid kyis grub pa med de de ci'i phyir zhe na /
khyod kyis lta ba ma spangs shing yod na de lta ba po nyid du khas blangs pa'i phyir te /
'di ltar khyod kyis lta ba po nyid lta ba la ltos shing brten pa yin gyi ngo bo nyid kyis lta ba po yin par ma smras pa'i phyir lta ba po med do zhes bya ba'i tshig gi don yin no / /
'di na lta ba dang ldan pa'i sngon rol dang lta ba dang bral ba'i 'og na lta ba med pas lta ba med na blta bar bya ba la lta ba yang med pa'i phyir lta ba po nyid du mi 'thad pas lta ba po med de /
lta ba po'i ngo bo nyid ma yin no zhes bya ba'i tha tshig go zhes bya ba ni lta ba po'i bdag lta ba la ltos pa de la ji srid du lta ba dang ldan pa'i sngon rol mi ldan pa'i dus dang /
gang gi tshe lta ba dang bral ba'i 'og rol gyi dus de'i tshe na lta ba med do / /
lta ba med na blta bar bya ba'i dmigs pas gzugs la lta ba yang med pa'i phyir lta ba po'i bdag yod pa nyid du mi 'thad pas lta ba po med de /
bdag lta ba po'i ngo bo nyid ma yin no zhes bya ba'i tha tshig go /
'on kyang yang pha rol po dag na re dper na me ni sreg pa'i ngo bo nyid yin yang bud shing la ma ltos par sreg par mi byed kyi de la ltos nas sreg par byed pa de bzhin du lta ba po yang lta ba po'i ngo bo nyid yin yang lta ba la ma ltos par lta bar mi byed kyi de la ltos nas lta bar byed do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis me bzhin du yang de mi 'grub ste /
bud shing med par me mi 'grub pa'i phyir ro zhes bya ba smras te /
gang gi phyir me yang bud shing la ma ltos par ngo bo nyid kyis sreg pa'i ngo bo nyid du grub pa med pa de bzhin du lta ba po yang lta ba la ma ltos par ngo bo nyid kyis lta ba po'i ngo bo nyid du grub pa med pa'i phyir ro / /
yang na gal te lta ba yod na lta ba po yin no zhe na yang grangs can dag gis yongs su brtags pa'i lta ba po med do zhes bya ba'i tshig gi lhag ma ste zhes bya ba ni tshig snga ma de nyid kyis rnam grangs bshad pa du ma rnam par brtag pa ste /
yang na gal te lta ba'i byed pa yod na lta ba po yin no zhes bya bar brtags na yang grangs can dag gis skyes bu'i ngo bo nyid ni shes pa yod pa nyid do zhes bya ba lta bur yongs su brtags pa'i lta ba po med do zhes bya ba'i tshig gi don yin te /
grangs can dag ni lta ba po ngo bo nyid kyis grub par 'dod de gal te lta ba po ngo bo nyid kyis grub pa yin na lta ba med par yang ngo bo nyid kyis 'grub pa'i rigs na ni mi 'grub pas grangs can dag gis yongs su brtags pa'i lta ba po med do zhes bya ba'i tshig gi don yin no / /
sngar lta ba la ltos pa'i skabs su ni lta ba yod na lta ba po nyid du khas len pa la ngo bo nyid kyis grub pa'i lta ba po med do zhes bstan to / /
de skabs 'dir ni grangs can dag gi lo rgyus las lta ba yod na lta ba po yin no zhes zer ba de dag gi gzhung ltar na yang lta ba po med par ston te /
snga ma dang 'di la khyad par ni de yod do / /
gal te grangs can dag lta ba yod na lta ba po nyid du 'dod na des na khyed nyid kyis lta ba po de med pa nyid du bsgrubs pa yin te /
ci'i phyir zhe na 'di la gzugs dmigs shing lta bar byed pas lta ba po'i zhes rjes su dpag pa yin na /
gzugs dmigs pa de yang mig dang gzugs dang snang ba dang nam mkha' dang yid la byed pa dag yod na yod pa yin pas de'i phyir lhas byin zhes bya ba'i tshogs de dag dang ldan pa la lta ba po zhes gdags kyi de las gzhan ni med do zhes bya ba smras te lta ba yod na lta ba po yin no zhes bya bar brtag pa 'di la /
lta ba po yin no zhes bya ba ni gzugs dmigs shing lta bar byed pas lta ba po zhes rjes su dpag pa yin na gzugs dmigs pa de yang mig dang gzugs la sogs pa rkyen dag yod na 'byung gi med na mi 'byung ba yin pas de'i phyir lhas byin zhes bya ba'i ming can 'byung ba dang 'byung ba las gyur pa'i tshogs mig dang gzugs la sogs pa rkyen de dag dang ldan pa la lta ba po zhes tha snyad gdags par zad kyi /
de las grangs can gzhan dag gis yongs su brtags pa'i lta ba po ni med do / /
de las gzhan pa yongs su brtags pa'i yod pa nyid gcig yod du zin na yang long ba'i rgyud la gzugs dmigs pa med pa'i phyir ro zhes bya ba ni gal te de ltar de las gzhan med mod kyi /
'on kyang phyogs su lhung ba'i dbang du byas te lhas byin zhes bya ba'i tshogs mig dang gzugs la sogs pa rkyen de dag dang ldan pa la lta ba po zhes gdags pa de las gzhan pa grangs can dag gis yongs su brtags pa'i lta ba po ngo bo nyid kyis yod pa nyid gcig yod du zin na yang long ba'i rgyud la bdag gi dngos pos gzugs dmigs pa med pa'i phyir lta ba po'i ngo bo nyid med do / /
gal te 'dir pha rol po dag na re 'di la lta ba po med na khyed la lta ba po zhes bya ba byed pa po'i tha snyad ji ltar yod par 'gyur zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis rgyu dag la byed pa por tha snyad gdags te mar me bzhin du rigs pa nyid yin no zhes bya ba smras te /
'jig rten na byed pa po zhes brjod pa ni rgyu rkyen tshogs pa dag la byed pa po zhes bya bar tha snyad gdags te /
dper na mar me snang ba'i byed pa'i rgyu yin pas de la snang bar byed pa zhes tha snyad gdags pa bzhin du byed pa po nyid med kyang byed pa'i rgyu dag la byed pa por tha snyad gdags pa rigs pa nyid yin no / /
gal te byed pa po ni shes pa yod pa nyid yin pas mar me shes pa med pa nyid ni de'i dper mi rung ngo zhe na /
de'i lan du dper na mar me la sems pa med kyang snang ba'i byed pa'i rgyu yin pa'i phyir snang bar byed pa yin no zhes zer ba bzhin te zhes zer ba smras te /
dper na mar me shes pa nyid yin yang snang ba'i byed pa'i rgyu yin pa'i phyir 'jig rten pa dag na re snang bar byed pa yin no zhes zer ba de bzhin du mig dang gzugs la sogs pa 'byung ba dang 'byung ba las gyur pa'i tshogs dag kyang shes pa yod pa nyid yod pa ma yin mod kyi gzugs dmigs pa'i byed pa'i rgyu yin pa'i phyir 'jig rten pa dag na re lta bar byed pa yin no zhes zer bas ci'i phyir shes pa yod pa nyid ma yin pa byed pa po nyid du mi brjod /
de'i phyir tha snyad du yang de med do zhes bya ba ni rgyu gang la yang byed pa po nyid du brjod pa de'i phyir kun rdzob kyi tha snyad du yang lta ba po'i ngo bo nyid du grub pa de med de /
de ltar re zhig lta ba po'i ngo bo nyid gzugs la lta bar mi 'thad do / /
ci ste lta ba po'i ngo bo nyid ma yin te /
ji ltar bye brag pa dag na re bzhi'i sbyor ba las gzugs shes pa skyes pa na lta bar byed do zhes zer ba lta bu'o zhe na zhes bya bas ni gal te brtag pa phyi ma ltar 'dod na de yang mi rung bar ston to / /
de la lta ba po'i ngo bo nyid ma yin pa zhes bya ba ni mig dang gzugs la sogs pa rkyen rnams la ltos nas lta ba po nyid du 'dod pa ste de yang bye brag pa dag gi gzhung las gang gi tshe bdag yul la longs spyod par 'dod pa de'i tshe na phrad pa zhes bya ba'i tshig gi don gyi dbang gis bdag de yid dang sbyor bar byed do / /
de nas yid kyi dbang po rnams gtong bar byed do / /
de nas dbang po rnams kyis yul rnams la longs spyod par byed pas de ltar bdag dang yid dang dbang po dang yul bzhi'i sbyor ba las dmigs pa'i shes pa skyes pa na lta ba po de gzugs la lta bar byed pas rkyen gzhan la ltos pa'i phyir lta ba po'i ngo bo nyid ma yin pa lta bar byed do zhes zer ba yin no / /
de yang mi rung ste ci'i phyir zhe na /
de lta na yang skyon de nyid yod de ma grags pa'i yod pa nyid la der brtag pa mi 'thad pa'i phyir ro zhes bya ba smras te de lta na yang sngar 'di la gzugs dmigs shing lta bar byed pas lta ba po'o zhes rjes su dpag pa yin na gzugs dmigs pa de yang mig dang gzugs dang snang ba dang nam mkha' dang yid la byed pa dag yod na yod pa yin pas de'i phyir lhas byin zhes bya ba'i tshogs de dag dang ldan pa la lta ba po zhes gdags kyi de las gzhan ni med do zhes ji skad bstan pa'i skyon de nyid yod de /
ci'i phyir zhe na /
lhas byin zhes bya ba'i tshogs mig dang gzugs la sogs pa'i rkyen de dag dang ldan pa la lta ba po zhes gdags pa de las gzhan pa bye brag pa dag gis yongs su brtags pa lta ba po'i ngo bo nyid ma yin pa'i bdag lta ba po zhig yod do zhes bya ba grub pa'i mtha' gzhan la ma grags pa'i yod pa nyid de la lta ba po zhes bya ba der brtag pa mi 'thad pa'i phyir ro / /
des na lta ba po'i ngo bo nyid ma yin pa de don dam par gzugs la lta bar byed do zhes bya ba de mi rung ngo / /
thun mong du khas blangs nas de yod do zhe na /
yang zhes bya ba ni gal te bye brag pa dag 'di skad ces 'jig rten gyi tha snyad du lta ba po yod par grags pa der spyir thun mong du khas blangs nas lta ba dang gzugs la sogs pa la ma ltos par yang lta ba po bdag de yod do zhes zer na de'i lan du 'dir 'grel pa byed pa nyid kyis bshad pa /
lta ba spangs par gyur kyang ngo / /
zhes bya ba smras te lta ba dang gzugs la sogs pa spangs shing de dag la ma ltos na yang lta ba po bdag de med do zhes bya bar ston to / /
ci zhig ce na zhes bya ba ni /
lta ba spangs par gyur kyang ngo / /
zhes smras pa de'i tshig gi don ci zhig ce na zhes 'dri ba yin no / /
de'i lan du /
lta po yod min te zhes bya ba'i skabs yin te zhes bya ba smras te tshig le'ur byas pa'i rtsa ba dang po las /
ma spangs lta po yod min te / /
zhes smos pa'i skabs nas lta po yod min te zhes bshad pa de nyid kyi skabs yin te /
ji ltar lta ba ma spangs kyang lta ba po yod pa ma yin pa de bzhin du lta ba spangs par gyur kyang lta ba po yod pa ma yin no zhes bya ba'i tha tshig go / /
ci'i phyir lta ba spangs par gyur kyang lta ba po yod pa ma yin zhe na de'i phyir lta ba'i nus pa spangs par gyur pa de'i ngo bo nyid yin pa'i phyir ro zhes bya ba smras te /
lta ba'i nus pa spangs shing med par gyur na de lta ba po'i ngo bo nyid ma yin pa'i phyir ro / /
de'i phyir don dam par de gzugs la lta bar byed pa mi 'thad de mig las gzhan yin pa'i phyir dper na bum pa bzhin no zhes bya bas de'i rjes su dpag pa bstan te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni mig las gzhan yin pa'i phyir gzugs la lta bar byed par mi 'thad pa de bzhin du lta ba po'i ngo bo nyid ma yin pa'i bdag de yang mig las gzhan yin pa'i phyir gzugs la lta bar byed par mi 'thad do / /
de ltar phyogs gnyi gar yang lta ba po nyid ma grub bo zhes bya ba ni phyogs gnyi ga'i mjug bsdu ba dang tshad ma'i 'bras bu yin te /
grangs can dag gi phyogs la yang lta ba po'i ngo bo nyid lta bar byed pa ma grub la /
bye brag pa byed pa dag gi phyogs la yang lta ba po'i ngo bo nyid ma yin pa lta bar byed pa ma grub bo / /
yang na lta ba po'i ngo bo nyid du yongs su brtags na yang /
ma spangs lta po yod min te / /
lta ba spangs par gyur kyang ngo / /
lta ba dang bcas sam lta ba med kyang rung ste lta ba po'i ngo bo nyid med do zhes bya bar dgongs so zhes bya bas ni yang na bdag lta ba po'i ngo bo nyid du yongs su brtags na yang de lta ba dang ldan na yang gzugs la lta bar mi byed la /
lta ba dang mi ldan na yang gzugs la lta bar mi byed do zhes bya bar mdo mdzad pas dgongs so zhes bstan to / /
de nyid bstan pa'i phyir gal te re zhig lta ba po de mig yod na lta bar byed do zhes bya ba de ltar 'dod na de ltar na gzugs dmigs pa 'grub pa ni mig yod na yod pa'i phyir me yod na sreg pa nyid bzhin pas lta ba po nyid tha snyad pa ste /
mig nyid yin par 'dod par bya'o / /
ci ste lta ba med kyang lta ba po yin no zhes byar ni long ba'i rgyud la gzugs dmigs pa med pa'i phyir de lta ba po nyid yin par mi rigs so zhes bya ba smras te /
bdag de lta ba dang ldan na yang gzugs la lta bar mi byed la lta ba dang mi ldan na yang gzugs la lta bar mi byed do zhes bya bar go rims bzhin du sbyar te /
'dir smras pa zhes bya ba la sogs pas ni lta ba smra ba dag lta ba'i bya ba yod pa nyid kyi sgo nas lta ba po yod par sgrub pa ston to / /
lta ba'i bya ba yod pa nyid ni lta ba po yin par shes par bya ste /
de la byed pa dang las yod pa'i phyir ro zhes bya ba dag ni chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
'di na gang la chags par bya ba med pa de ni byed pa dang las med de dper na nam mkha'i me tog bzhin no zhes bya ba ni chos mi mthun pa'i phyogs kyi dpe yin no / /
lta ba po de la ni byed pa lta ba dang las blta bar bya ba yod pas zhes bya ba ni nye bar sbyar ba'i sbyor ba yin no / /
de'i phyir lta ba'i bya ba yod pa nyid ni lta ba po yin par shes par bya'o zhes bya bar ni mjug bsdu ba dang tshad ma'i 'bras bu yin no / /
de skad ces zer ba de'i lan du 'grel pa byed pa nyid kyis 'dir bshad pa don dam par lta ba rnam pa thams cad bkag pa'i phyir lta ba med na lta ba po yang mi 'thad de /
lta po med na khyed kyi ni / /
blta bya lta ba ga la yod / /
gang gis kyang lta bar mi byed pa la blta bar bya ba mi rigs pa'i phyir dang /
'dis lta bar byed pa'i lta ba po med pa kho na'i phyir byed pa dang yang mi rigs pa'i phyir ro zhes bya bar dgongs so zhes bya ba smras so / /
'di skad bstan te khyed ni blta bar bya ba lta ba yod pas lta ba po nyid sgrub par byed na kho bos don dam par lta ba de yang yul phrad pa 'dzin pa dang ma phrad pa 'dzin pa la sogs pa'i mtshan nyid rnam pa thams cad kyis lta bar byed pa ma yin pa dang gzugs kyang de'i gzung ba ma yin par bkag pa'i phyir de ltar blta bar bya ba dang lta ba med pa'i phyir lta ba po yang mi 'thad do / /
lta ba po med na khyod kyi blta bar bya ba dang lta ba yang mi rigs so zhes bya bar mdo mdzad pas dgongs so zhes bstan to / /
des na khyed kyi byed pa dang las yod pa'i phyir ro zhes bya ba'i gtan tshigs kyi don ma grub pa nyid dam don 'gal ba nyid yin no zhes bya ba ni mjug bsdu ba dang tshad ma'i 'bras bu yin no / /
don dam par sgrub pa ni gtan tshigs kyi don ma grub pa nyid la kun rdzob tu sgrub na ni don 'gal ba nyid yin no / /
rang gi sde pa dag las kha cig na re zhes bya ba la sogs pas ni mdo sde pa dang bye brag tu smra ba dag na re 'du byed thams cad ni rgyu dang rkyen gzhan gyi dbang las byung ba dang g.yo ba med pa'i mtshan nyid yin pas de dag la dbu ma pas byed pa med pa dang bdag med par bstan pa ni rigs kyi blta bar bya ba gzugs dang lta ba mig med do zhes zer ba ni mi rigs so zhes sgrub pa ston to / /
de la rgyu dang rkyen gzhan gyi dbang dang g.yo ba med pa'i 'du byed dag la mig lta bar mi byed do zhes bya ba dang /
de las gzhan pa'i bdag lta ba po med do zhes bya ba gang yin pa de ni rigs kyi zhes bya ba ni 'du byed thams cad ni rgyu dang rkyen gzhan gyi dbang las byung ba bdag med pa dang g.yo ba med pa'i mtshan nyid yin pas byed pa med pa'i phyir de dag la dbu ma pas mig lta bar mi byed do zhes byed pa med pa dang /
de las gzhan pa'i bdag lta ba po med do zhes bdag med par bstan pa ni rigs so zhes bya ba'i tha tshig go / /
blta bar bya ba dang lta ba dag med do zhes bya ba ni mi 'dod de de dag gi 'bras bu rnam par shes pa la sogs pa bzhi yod pa'i phyir ro zhes bya ba la sogs pas ni blta bar bya ba gzugs dang lta ba mig med do zhes zer ba ni mi rigs so zhes sgrub pa ston te /
de dag kyang chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
gang med pa de la ni 'bras bu rnam par shes pa dang /
reg pa dang /
tshor ba dang /
sred pa zhes bya ba bdag med de dper na dmus long gi mig bzhin no zhes bya ba ni chos mi mthun pa'i phyogs kyi dpe yin no / /
blta bar bya ba dang lta ba dag la ni 'bras bu rnam par shes pa la sogs pa bzhi yod pas zhes bya ba ni nye bar sbyar ba'i sbyor ba yin no / /
de'i phyir blta bar bya ba dang lta ba dag yod do zhes zer ba ni mjug bsdu ba dang tshad ma'i 'bras bu yin no / /
de skad ces zer ba de'i lan du 'grel pa byed pa nyid kyis 'dir bshad pa /
gal te ji skad bstan pa'i tshul gyis blta bar bya ba dang lta ba rab tu ma grub par bstan pa de'i tshe /
blta bya lta ba med pa'i phyir / /
rnam par shes la sogs pa bzhi / /
yod min rkyen med pa'i phyir ro zhes bya bar dgongs so zhes bya ba smras te /
lung dang rigs pa sngar ji skad bstan pa'i tshul gyis blta bar bya ba dang lta ba ma skyes pa'i phyir dang /
yul dang yul can nyid bkag pa'i phyir blta bar bya ba dang lta ba rab tu ma grub par bstan pa de'i tshe blta bar bya ba dang /
lta ba med pa'i phyir rnam par shes pa la sogs pa bzhi yod pa ma yin te rkyen med pa'i phyir ro zhes bya bar dgongs te /
rgyu med na 'bras bu yang med pa'i phyir ro / /
de nyid bstan pa'i phyir de dag ma grub pas ma grub na blta bar bya ba dang lta ba yang 'grub par mi rigs te dpe yang med pa'i phyir ro zhes bya ba smras te /
blta bar bya ba dang lta ba de dag ma grub pas rnam par shes pa la sogs pa bzhi ma grub po / /
rnam par shes pa la sogs pa bzhi ma grub na blta bar bya ba dang lta ba yang grub par mi rigs te /
rgyu med na 'bras bu mi 'grub la /
'bras bu med na yang rgyu 'grub par mi rigs pa'i phyir ro / /
'di skad bstan te khyod rnam par shes pa la sogs pa 'bras bu'i gtan tshigs kyi rgyu la blta bar bya ba dang lta ba yod pa nyid du sgrub par byed pas kho bos rgyu blta bar bya ba dang lta ba med pas 'bras bu rnam par shes pa la sogs pa mi 'grub pa dang /
'bras bu rnam par shes pa la sogs pa med pas rgyu blta bar bya ba dang lta ba yang mi 'grub par bstan to / /
khyod kyi chos mi mthun pa'i phyogs kyi dpe dmus long gi mig med pa la 'bras bu rnam par shes pa la sogs pa med do zhes bya ba las bzlog na mig yod pa la 'bras bu rnam par shes pa la sogs pa yod par sgrub pa yang mi rung ste /
blta bar bya ba dang lta ba dag phyogs su byas pa'i phyir de las gzhan pa rnam par shes pa la sogs pa 'bras bu med do zhes bya ba'i tha tshig go / /
gang dag 'di skad ces /
don dam par rnam par shes pa la sogs pa dag yod pa nyid de de dag gi 'bras bu nye bar len pa la sogs pa dag yod pa'i phyir ro zhes zer ba de dag la bshad par bya ste /
nye bar len pa la sogs pa / /
ci lta bur na yod par 'gyur / /
de dag kyang rnam par shes pa la sogs pa bzhin du ma grub pa'i phyir ro zhes bya bar dgongs so zhes bya ba ni rang gi sde pa gang dag don dam par rnam par shes pa la sogs pa dag yod pa nyid de /
de dag gi 'bras bu nye bar len pa la sogs pa dag yod pa'i phyir ro zhes zer ba de dag la yang rnam par shes pa la sogs pa med na de dag gi 'bras bu nye bar len pa la sogs pa dag ci ltar yod par 'gyur zhes bshad par bya ste /
nye bar len pa la sogs pa de dag kyang rnam par shes pa la sogs pa bzhin du ma grub pa'i phyir ro zhes bya bar 'grel pa mdzad pas dgongs so / /
'di skad bstan te /
sred pa'i rkyen gyis len pa zhes bya ba ni rgyu sred pa zhes bya ba med pa'i phyir 'bras bu len pa yang med de lhag ma rnams la yang de bzhin du ci rigs par rjes su dpag pa rgyas par brjod par bya'o / /
nye bar len pa zhes bya ba ni nye bar blang bar bya ba dag ste /
'dod pa dang tshul khrims dang brtul zhugs mchog tu 'dzin pa dang bdag tu smra ba dang lta ba zhes bya ba dag go zhes bya ba ni nye bar len pa zhes bya ba'i tshig gi don ni sred pa la sogs pa rkyen rnams kyis 'bras bu'i tshul du nye bar blang bar bya ba dag yin pas nye bar len pa zhes bya ste 'dod pa nye bar len pa dang tshul khrims dang brtul zhugs mchog tu 'dzin pa nye bar len pa dang /
bdag tu smra ba nye bar len pa dang /
lta ba nye bar len pa zhes bya ba dag go / /
sogs pa zhes bya ba ni gang dag gi dang por de dag bstan pa ste zhes bya ba ni srid pa la sogs pa gang dag gi dang por nye bar len pa la sogs pa de dag bstan to / /
de dag kyang srid pa dang skye ba dang rga shi dag go zhes bya ba ni gang dag gi zhes bya ba de dag kyang gang zhe na zhes bya bar sbyar ro / /
de'i phyir khyod la skyon de nyid yod do zhes bya ba ni mjug bsdu ba dang tshad ma'i 'bras bu yin te /
de'i phyir sngar 'di la gzugs dmigs shing lta bar byed pas lta ba po'o zhes rjes su dpag pa yin na gzugs dmigs pa de yang mig dang gzugs dang snang ba dang nam mkha' dang yid la byed pa dag yod na yod pa yin pas de'i phyir lhas byin zhes bya ba'i tshogs de dag dang ldan pa la lta ba po zhes gdags kyi /
de las gzhan ni med do zhes ji skad bstan pa'i skyon de nyid khyod la yod pas khyod kyi lta ba po dang lta ba dang blta bar bya ba dag ma grub po zhes bya ba'i tha tshig go / /
da ni pha rol pos rab tu byed pa'i dang por nyan pa la sogs pa dang sgra la sogs pa dpe nyid du nye bar gzhag pa dag ji skad bstan pa'i tshul gyis 'dra bar bstan par bzhed nas /
lta bas nyan dang snom pa dang / /
myong bar byed dang reg byed yid / /
nyan pa po dang mnyan la sogs / /
rnam par bshad par shes par bya / /
zhes bya ba gsungs so zhes bya ba ni da 'di man chad ni pha rol pos skye ba yod pa dang 'gro ba yod par bsgrub pa'i phyir skye mched brtag pa'i rab tu byed pa 'di'i dang por mi mthun pa'i phyogs nye bar gzhag pa'i skabs su don dam par nang gi skye mched rnams skye ba kho nar gzung bar bya ste yul so sor nges pa'i phyir ro / /
'di na gang skye ba med pa de la ni yul so sor nges pa med de dper na mo gsham gyi bu'i skye mched rnams la yul so sor nges pa med pa bzhin no / /
nang gi skye mched rnams la ni yul so sor nges pa 'di lta bu yod de 'di lta ste /
lta dang nyan dang snom pa dang / /
myong bar byed pa dang reg par byed pa dang yid rnams kyi yul gzugs dang sgra dang dri dang ro dang reg bya dang chos rnams yin par go rims bzhin no / /
de'i phyir gtan tshigs ji skad smos pas nang gi skye mched rnams skye ba kho nar gzung bar bya'o zhes bya ba dang /
'gro ba yod pa nyid du shes par bya ste bya ba'i 'bras bu yin pa'i phyir gzugs la lta ba la sogs pa bzhin no zhes bya ba smras pas skye ba dang 'gro ba yod pa de'i dper gzugs la sogs pa yul rnams dang lta ba la sogs pa dbang po rnams nye bar gzhag pa las lta ba dang gzugs ci ltar mi 'thad par bstan pa bzhin du /
nyan pa la sogs pa dang sgra la sogs pa dpe nyid du nye bar gzhag pa dag kyang lta ba dang gzugs mi 'thad par ji skad bstan pa'i tshul gyis 'dra bar bzhed nas slob dpon gyis tshig le'ur byas pa 'di gsungs pas skye mched lhag ma rnams kyang mi 'thad pa nyid du bstan to / /
nyan pa dang snom pa dang /
myong bar byed pa dang /
reg par byed pa dang /
yid dang /
nyan pa po dang /
mnyan par bya ba la sogs pa dag gi lan kyang btab par shes par bya'o / /
gang gis she na /
lta ba nyid kyis te lta ba dgag pa bzhin du nyan pa la sogs pa dag dgag pa yang ci rigs par rjes su dpag pa rgyas par spros pa dang bcas te bstan par bya'o zhes bya ba ni ci ltar lta ba dgag pa'i skabs su /
lta ba rang gi bdag nyid na / /
da ni de la mi lta nyid / /
gang tshe bdag la mi lta ba / /
de gzhan dag la ji ltar lta / /
zhes bya bar don dam par mig gi dbang po ni gzugs la lta bar mi byed pa nyid de /
rang gi bdag nyid la lta bar mi byed pa'i phyir dper na rna ba la sogs pa bzhin no zhes bya ba dang don dam par gzugs mig gi dbang po'i yul ma yin te bsags pa'i phyir dper na mig gi dbang po'i bdag nyid bzhin no zhes bya ba brgal ba'i lan dang bcas pa dag gis lta ba dang lta ba po dang blta bar bya ba bkag pa bzhin du /
'dir yang /
nyan pa rang gi bdag nyid na / /
de ni de la mi nyan nyid / /
gang tshe bdag la mi nyan pa / /
de gzhan dag la ci ltar nyan / /
zhes bya bas don dam par rna ba'i dbang po ni sgra nyan par mi byed pa nyid de /
rang gi bdag nyid la nyan par mi byed pa'i phyir dper na sna la sogs pa bzhin no zhes bya ba dang /
don dam par sgra rna ba'i dbang po'i yul ma yin te /
bsags pa'i phyir dper na rna ba'i dbang po'i bdag nyid bzhin no zhes bya ba brgal ba'i lan dang bcas pa dag gis nyan pa dang nyan pa po dang mnyan par bya ba dgag par bya'o / /
snom pa rang gi bdag nyid na / /
de ni de la mi snom nyid / /
gang tshe bdag la mi snom pa / /
de gzhan dag la ji ltar snom / /
zhes bya bas don dam par sna'i dbang po ni dri snom par mi byed pa nyid de rang gi bdag nyid la snom par mi byed pa'i phyir dper na lce la sogs pa bzhin no zhes bya ba dang /
don dam par dri sna'i dbang po'i yul ma yin te bsags pa'i phyir dper na sna'i dbang po'i bdag nyid bzhin no zhes bya ba brgal ba'i lan dang bcas pa dag gis snom pa dang snom pa po dang bsnam par bya ba dgag par bya'o / /
myong byed rang gi bdag nyid na / /
de ni de la mi myang nyid / /
gang tshe bdag la mi myang ba / /
de gzhan dag la ji ltar myang / /
zhes bya bas don dam par lce'i dbang po ni ro myong bar mi byed pa nyid de rang gi bdag nyid la myong bar mi byed pa'i phyir dper na lus la sogs pa bzhin no zhes bya ba dang /
don dam par ro lce'i dbang po'i yul ma yin te bsags pa'i phyir dper na lce'i dbang po'i bdag nyid bzhin no zhes bya ba brgal ba'i lan dang bcas pa dag gis myong bar byed pa dang myang ba po dang myang bar bya ba dgag par bya'o / /
reg byed rang gi bdag nyid na / /
de ni de la mi reg nyid / /
gang tshe bdag la mi reg pa / /
de gzhan dag la ji ltar reg /
ces bya bas don dam par lus kyi dbang po ni reg bya la reg par mi byed pa nyid de /
rang gi bdag nyid la reg par mi byed pa'i phyir dper na yid la sogs pa bzhin no zhes bya ba dang /
don dam par reg bya lus kyi dbang po'i yul ma yin te bsags pa'i phyir dper na lus kyi dbang po'i bdag nyid bzhin no zhes bya ba brgal ba'i lan dang bcas pa dag gis reg par byed pa dang /
reg pa po dang /
reg par bya ba dgag par bya'o / /
sems byed rang gi bdag nyid na / /
de ni de la mi sems nyid / /
gang tshe bdag la mi sems pa / /
de gzhan dag la ji ltar sems / /
zhes bya ba don dam par yid kyi dbang po ni chos sems par mi byed pa nyid de /
rang gi bdag nyid la sems par mi byed pa'i phyir dper na mig la sogs pa bzhin no zhes bya ba dang /
don dam par chos yid kyi dbang po'i yul ma yin te /
chos yin pa'i phyir dper na yid kyi dbang po'i bdag nyid bzhin no zhes bya ba brgal ba'i lan dang bcas pa dag gis yid dang shes pa yod pa nyid dang chos dgag par bya'o / /
des na rab tu byed pa rtsom pa nas rnam par rtog par byed pa'i skye ba yang ma grub la 'gro ba yang ma grub po zhes bya ba ni mjug bsdu ba yin no / /
'di skad bstan te ji skad bstan pa'i rigs pa des na skye mched brtag pa'i rab tu byed pa dang po rtsom pa nas pha rol po dag skye ba yod pa dag 'gro ba yod par rnam par rtog par byed pa'i skye ba yang ma grub la 'gro ba yang ma grub ste /
pha rol pos don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes smras pa de'i yul so sor nges pa med pa'i phyir skye ba ma grub la /
'gro ba yod pa nyid du shes par bya ste /
bya ba'i 'bras bu yin pa'i phyir gzugs la lta ba la sogs pa bzhin no zhes smras pa de'i gzugs la lta ba la sogs pa med pa'i phyir 'gro ba yang ma grub po / /
de la 'dir rab tu byed pa'i don ni pha rol pos smras pa'i sgrub pa'i skyon brjod pas skye mched rnams stong pa nyid du bstan pa yin no zhes bya ba ni tshad ma'i 'bras bu yin te /
skye mched brtag pa'i rab tu byed pa gsum pa'i skabs 'dir rab tu byed pa'i don tshad med pa'i 'bras bur lta ba ni pha rol pos skye ba dang 'gro ba bsgrub pa'i phyogs snga ma don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes bya ba dang /
'gro ba yod pa nyid du shes par bya ste bya ba'i 'bras bu yin pa'i phyir gzugs la lta ba la sogs pa bzhin no zhes bya ba rnam pa gnyis smras pa dag gi sgrub pa'i skyon brjod pas skye mched rnams stong pa nyid du bstan pa yin no / /
skye mched rnams stong pa nyid du bstan pa la yon tan ci yod pa bstan pa'i phyir dang /
skye mched rnams stong pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir 'phags pa tshangs pa khyad par sems kyis zhus pa'i mdo las /
nang gi sa'i khams gang yin pa dang phyi rol gyi sa'i khams gang yin pa ni gnyis su med pa'i don te /
de yang de bzhin gshegs pas shes rab dang ye shes kyis gnyis su med pa dang /
gnyis su dbyer med pa dang /
mtshan nyid gcig pa 'di lta ste /
mtshan nyid med par mngon par rdzogs par sangs rgyas so zhes bya ba gsungs pa'i lung gi don de grub cing yid ches pa'i lung gi khungs des skye mched rnams stong pa nyid du bsgrubs pa yin no / /
de la nang gi sa'i khams gang yin pa zhes bya ba ni mig la sogs pa nang gi skye mched rnams so / /
phyi rol gyi sa'i khams gang yin pa zhes bya ba ni gzugs la sogs pa phyi rol gyi skye mched rnams so / /
gnyis su med pa dang zhes bya ba ni ngo bo nyid kyis dbang po rnams kyang med la yul rnams kyang med pa'o / /
gnyis su dbyer med pa dang zhes bya ba ni dbang po rnams la yang 'dzin pa nyid med la yul rnams la yang gzung ba nyid med pa'o / /
de ltar dbang po rnams dang yul rnams la ngo bo nyid kyis tha dad pa med pa dang /
gzung ba dang 'dzin pa'i mtshan nyid khyad par du dbye ba med pa'i phyir mtshan nyid gcig pa zhes gsungs so / /
mtshan nyid gcig pa zhes gsungs pa de ci 'dra zhe na /
de'i phyir 'di lta ste mtshan nyid med pa zhes gsungs te tha dad pa nyid kyi mtha' bsal ba'i phyir mtshan nyid gcig pa zhes gsungs la /
gcig pa nyid kyi mtha' bsal ba'i phyir mtshan nyid med pa zhes gsungs te /
gcig pa nyid dang tha dad pa nyid kyi mtha' gnyis dmigs su med pa gang yin pa de ni shes rab kyi pha rol tu phyin pa'o / /
de bzhin du 'phags pa 'jam dpal rnam par rol pa'i mdo las bu mo khams dag ci ltar blta bar bya /
bu mos smras pa /
'jam dpal 'di lta ste /
dper na 'jig rten gsum bskal pas bsregs pa na thal ba yang med pa ltar ro zhes bya ba gsungs pa'i lung gi don de yang grub cing yid ches pa'i lung gi khungs des kyang skye mched rnams stong pa nyid du bsgrubs pa yin te /
dper na mes 'jig pa'i bskal pa byung ba na sems can dang snod kyi 'jig rten gyi thal ba yang dmigs su med pa de bzhin du nang dang phyi rol gyi khams rnams la ci yang dmigs su med pa gang yin pa de ni shes rab kyi pha rol tu phyin pa'o / /
de bzhin du 'phags pa srid pa 'pho ba'i mdo las /
mig ni gzugs la mi lta zhing / /
yid ni chos rnams mi shes te / /
gang la 'jig rten mi 'jug pa / /
de ni dam pa'i bden pa'o / /
zhes bya ba gsungs pa'i lung gi don de yang grub cing yid ches pa'i lung gi khungs des kyang skye mched rnams stong pa nyid du bsgrubs pa yin te /
mig la sogs pas gzugs la sogs pa la lta bar mi byed pa 'jig rten gyis mi rtog pa'i don dam pa gang yin pa de ni shes rab kyi pha rol tu phyin pa'o / /
de bzhin du mdo sde'i mtha' gzhan dag las chos thams cad ni shes par mi byed /
lta bar mi byed de de ni chos smra ba la yang dmigs par mi byed sems par mi byed rlom par mi byed do zhes bya ba gsungs pa dang /
de bzhin du theg pa chen po'i mdo sde gzhan dag las sring mo mig ni gzugs la lta bar mi byed rnam par shes par mi byed de /
byang chub kyang mig dang gzugs dang bral ba nyid do / /
rna ba dang /
sna dang /
lce dang /
lus dang /
yid kyang chos rnams 'dzin par mi byed rnam par shes par mi byed de byang chub kyang yid dang chos dang bral ba nyid do zhes bya ba la sogs pa gsungs pa'i lung gi don de dag kyang grub cing yid ches pa'i lung gi khungs de dag gis kyang skye mched rnams stong pa nyid du bsgrubs pa yin te /
skye mched rnams la byed pa dang bya ba med par bstan pa gang yin pa de ni shes rab kyi pha rol tu phyin pa'o / /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pa'i mdo las /
rab kyi rtsal gyis rnam par gnon pa gzugs ni gzugs kyi spyod yul ma yin no / /
tshor ba dang /
'du shes dang /
'du byed rnams dang /
rnam par shes pa yang rnam par shes pa'i spyod yul ma yin no / /
rab kyi rtsal gyis rnam par gnon pa spyod yul zhes bya ba ni gzugs kyis gzugs mi shes mi mthong ba dang /
tshor ba dang /
'du shes dang /
'du byed rnams dang /
rnam par shes pas rnam par shes pa mi shes mi mthong ba'o / /
gzugs mi shes mi mthong ba dang /
tshor ba dang /
'du shes dang /
'du byed rnams dang /
rnam par shes pa mi shes mi mthong ba gang yin pa de ni shes rab kyi pha rol tu phyin pa'o zhes gsungs pa la sogs pa de dag grub pa yin no zhes bya ba ni lung gi don de yang grub cing yid ches pa'i lung gi khungs des kyang skye mched rnams stong pa nyid du bsgrubs pa yin te /
yul dang yul can gyi dngos po dgag pa bstan pa gang yin pa de ni shes rab kyi pha rol tu phyin pa'o / /
de ltar yid ches pa'i lung de dag grub pa ni skye mched rnams stong pa nyid du bstan pa'i yon tan yin te /
de'i phyir kho bos rang gi bsam pas rtog ge skam po tsam gyis skye mched rnams ngo bo nyid med pa nyid du bstan pa ma yin te /
'di ltar lung de dag kyang yod do / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma rgya cher 'grel pa /
slob dpon spyan ras gzigs brtul zhugs kyis nye bar sbyar ba las skye mched brtag pa zhes bya ba ste rab tu byed pa gsum pa rgya cher 'grel pa rdzogs so // //
da ni skye mched yod pa nyid mi mthun pa'i phyogs kyi khyad par dgag pas phung po rnams ngo bo nyid med pa nyid du bstan pa'i don gyi dbang gis rab tu byed pa bzhi pa brtsam mo zhes bya ba la dbang gis zhes bya ba'i sgra'i sbyor ba skabs 'dir yang dam bcas pa la 'jug pa'i rgyu'i don dang gzhung 'og nas 'byung ba dang sbyar ba'i don du blta'o / /
de la dam bcas pa la 'jug pa'i rgyu'i don gyi dbang du byas nas /
da ni skye mched yod pa nyid mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas 'dir rab tu byed pa bzhi pa brtsam pa'i skabs su yang 'grel pa byed pas sngar bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas /
da ni skye mched yod pa nyid mi mthun pa'i phyogs kyi khyad par dgag pas zhes bya ba smras te /
skye mched ces bya ba ni mig la sogs pa skye mched bcu gnyis po dag go / /
de dag gi yod pa nyid ces bya ba ni sngar rang gi sde pa dag gis don dam par nang gi skye mched rnams skye ba kho nar gzung bar bya ste /
yul so sor nges pa'i phyir ro zhes dam bcas pa nyid yin no / /
skye mched yod pa nyid du dam bcas pa de nyid dbu ma pas skye mched rnams stong pa nyid du ston pa'i mi mthun pa'i phyogs yin pas skye mched rnams yod pa nyid mi mthun pa'i phyogs zhes bya'o / /
de'i khyad par zhes bya ba ni rang gi sde pa dag gis 'og nas don dam par skye mched rnams yod pa kho na yin te phung pos bsdus pa'i phyir ro zhes bya ba la sogs pa phyogs snga ma nye bar gzhag pa 'byung ba dag yin no / /
de dgag pas zhes bya ba ni skye mched yod pa nyid mi mthun pa'i phyogs kyi khyad par de dgag pa'i dbang du byas nas rab tu byed pa bzhi pa brtsam mo zhes bya bar sbyar te /
'di ltar dam bcas pa la 'jug pa'i rgyu'i don gyi dbang du byas nas skye mched yod pa nyid mi mthun pa'i phyogs kyi khyad par dgag pas rab tu byed pa bzhi pa brtsams na 'dod pa'i don 'grub par 'gyur ba'i phyir ro / /
gzhung 'og nas 'byung ba dang sbyar ba'i don gyi dbang du byas nas phung po rnams ngo bo nyid med pa nyid du bstan pa'i don gyi dbang gis rab tu byed pa bzhi pa brtsam mo zhes bya ba smras te /
phung po brtag pa'i rab tu byed pa bzhi pa'i gzhung 'og nas 'byung ba 'di'i don ni phung po rnams ngo bo nyid med pa nyid du bstan pa yin pas /
'dir rab tu byed pa bzhi pa brtsam pa'i skabs su yang 'grel pa byed pas gzhung 'og nas 'byung ba dang sbyar ba'i don de'i dbang du byas nas phung po rnams ngo bo nyid med pa nyid du bstan pa'i don gyi dbang gis rab tu byed pa bzhi pa brtsam mo zhes bya ba smras te /
skye mched yod pa nyid mi mthun pa'i phyogs kyi khyad par dgag pas phung po rnams ngo bo nyid med pa nyid du bstan pa ni de'i 'bras bu yin no / /
skye mched yod pa nyid mi mthun pa'i phyogs kyi khyad par zhes smos pa de nyid bstan pa'i phyir rab tu byed pa bstan ma thag pa'i mjug tu /
lta bas nyan dang snom pa dang / /
myong bar byed dang reg byed yid / /
nyan pa po dang mnyan la sogs / /
rnam par bshad par shes par bya / /
zhes bshad pa'i phyir zhes bya ba la sogs pa smras te /
sngar skye mched brtag pa'i rab tu byed pa gsum pa bstan ma thag pa'i mjug tu de skad bshad pa'i phyir rang gi sde pa dang bye brag tu smra ba dag gis de mi bzod pas de'i phyir rang gi sde pa dag na re 'di skad ces zer ro zhes bya bar sbyar ro / /
de'i phyir don dam par skye mched rnams yod pa kho na yin te /
phung pos bsdus pa'i phyir ro zhes bya ba la sogs pa smras te de dag kyang chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
'di na gang yod pa ma yin pa de ni gzugs la sogs pa'i phung pos ma bsdus te /
dper na nam mkha'i me tog bzhin no zhes bya ba ni chos mi mthun pa'i phyogs kyi dpe yin no / /
nang gi skye mched rnams la ni phung pos bsdus pa yod de /
'di lta ste /
gzugs can bcu ni gzugs kyi phung pos bsdus la /
chos kyi skye mched ni phung po gsum dang gzugs kyi phung po'i phyogs gcig gis bsdus /
yid kyi skye mched ni rnam par shes pa'i phung pos bsdus so zhes bya ba ni nye bar sbyar ba'i sbyor ba yin no / /
de'i phyir gtan tshigs ji skad smos pas don dam par nang gi skye mched rnams yod pa kho na yin no zhes zer ro zhes bya ba ni mjug bsdu ba dang tshad ma'i 'bras bu yin te /
'di na nam mkha'i me tog la sogs pa gang dag phung pos ma bsdus pa de dag ni don dam par yod pa ma yin gyi skye mched rnams ni phung pos bsdus pa'i phyir don dam par yod pa kho na yin te /
skye mched gzugs can dbang po lnga dang yul lnga ste bcu ni gzugs kyi phung pos bsdus la /
chos kyi skye mched ni tshor ba dang 'du shes dang 'du byed kyi phung po gsum dang /
gzugs kyi phung po'i nang nas phyogs gcig po rnam par rig byed ma yin pa'i gzugs kyis bsdus /
yid kyi skye mched ni rnam par shes pa'i phung pos bsdus pas de dag ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'di la gzugs ni mdor bsdu na rnam pa gnyis te 'byung ba'i gzugs dang 'byung ba las gyur pa'i gzugs so / /
dus la sogs pa'i dbye bas tha dad pa de dag thams cad gcig tu bsdus nas gzugs kyi phung po zhes bya'o zhes bya ba la sogs pa smras so / /
'di la zhes bya ba ni chos mngon pa'i bstan bcos la'o / /
gzugs ni mdor bsdu na rnam pa gnyis te zhes bya ba ni kha dog gi bdag nyid dang dbyibs kyi bdag nyid dam bstan du yod pa dang bstan du med pa'o zhes kyang 'byung mod kyi /
de dag kyang 'byung ba dang 'byung ba las gyur pa'i gzugs su 'dus pas de'i phyir 'dir 'byung ba'i gzugs dang 'byung ba las gyur pa'i gzugs so zhes bya ba gnyis smos so / /
de dag kyang rgyas par dbye na 'das pa dang ma 'ongs pa dang /
da ltar byung ba'i dus la sogs pa'i dbye bas tha dad pa mang du yod de mdor bsdus pa dang /
rgyas par dbye ba de dag thams cad gcig tu bsdus nas gzugs kyi phung po zhes bya'o / /
de la re zhig pha rol po'i gtan tshigs nyid du mig la sogs pas bsdus par 'dod pa'i phyir dang /
bstan sla ba'i phyir gzugs las brtsams te bsam par bya'o zhes bya ba ni phung po lnga dag las dang por re zhig gzugs kyi phung po ngo bo nyid med pa nyid du bstan par bya ste /
pha rol po skye mched yod pa nyid du smra ba dag gis sngar phyogs snga ma nyid nye bar bzhag pa'i skabs su skye mched rnams yod pa nyid kyi gtan tshigs su skye mched mig la sogs pa gzugs can bcu ni gzugs kyi phung pos bsdus par 'dod pa'i phyir dang /
phung po lnga po dag rtsing rim gyis bzhag pa dang snod la sogs pa'i dpe'i rim pas bzhag pa las gzugs kyi phung po bstan sla ba'i phyir dang por gzugs las brtsams te bsam par bya'o zhes smos so / /
gzugs ngo bo nyid med pa nyid du bstan na tshor ba la sogs pa lhag ma rnams kyi ngo bo nyid med pa nyid du 'grub cing /
de ltar phung po rnams ngo bo nyid med pa nyid yin na pha rol po dag gi skye mched rnams yod par sgrub pa'i gtan tshigs su phung pos bsdus pa'i phyir ro zhes zer ba de ma grub pas skye mched rnams ngo bo nyid med pa nyid du grub po zhes bya bar ston to / /
gzugs kyi phung po 'gog pa'i gtan tshigs gang zhe na /
de'i phyir /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya ba smras so / /
gzugs zhes bya ba ni gzugs su rung ngo zhes bya ba ni gnod pa byar rung ba dang /
thogs pa dang bcas pa'o zhes bya ba'i tha tshig go / /
de'i rgyu ni gzugs kyi rgyu ste /
de gang zhe na /
sa la sogs pa 'byung ba chen po bzhi po dag go zhes bya ba ni 'byung ba las gyur pa'i gzugs kyi rgyu ni 'byung ba'i gzugs dag yin no zhes bya bar sbyar ro / /
de dag ma gtogs par zhes bya ba ni de dag bsal na'o zhes bya ba ni gzugs kyi rgyu de dag bsal na'o / /
gzugs ni dmigs par mi 'gyur ro zhes bya ba ni don dam par ro zhes bya ba ni 'byung ba las gyur pa'i gzugs so / /
'o na ci zhe na tha snyad gdags pa'i phyir gzugs kyi rgyu 'byung ba chen po bzhi po dag la brten nas gzugs so zhes 'dogs par byed do zhes bya ba ni dper na nags tshal zhes bya ba rdzas su grub pa med du zin kyang seng ldeng dang nim pa dang pa nas la sogs pa'i tshogs la brten nas nags tshal zhes 'dogs pa de bzhin du gzugs kyi rgyu la brten nas gzugs zhes gdags pa tsam du zad kyi gzugs zhes bya ba ngo bo nyid kyi grub pa med do / /
de ltar na 'dis gzugs kyi bsgrub par bya ba chos la sogs pa 'dus pa tsam nyid dang /
gzugs kyi sgrub pa'i chos rang gi rgyu ma bzung na de'i blo med pa bstan to zhes bya ba ni /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya ba tshig le'ur byas pa'i phyed gong ma 'dis ni 'byung ba las gyur pa'i gzugs kyi ngo bo nyid med pa nyid du bstan pa'i bsgrub par bya ba chos dang /
sgrub pa'i chos bstan te /
'dir bsgrub par bya ba chos ni rdzas su yod pa ma yin par bsgrub par bya ba ste /
sa la sogs pa 'dus pa tsam nyid ces bya ba yin no / /
sgrub pa'i chos ni gzugs kyi rgyu ma gtogs par gzugs dmigs su med pa ste rang gi rgyu ma bzung na de'i blo med pa zhes bya ba yin no / /
dpe ni de'i dbang gis te /
dmag dang nags tshal la sogs pa dag yin no zhes bya ba ni don dam par gzugs rdzas su yod pa ma yin par bsgrub pa'i chos mthun pa'i dpe ni bsgrub par bya ba chos dang /
sgrub pa'i chos de'i dbang gis bstan dgos te /
dmag dang nags tshal la sogs pa gang dag la bsgrub par bya ba chos rdzas su yod pa ma yin pa dang sgrub pa'i chos rang gi rgyu ma bzung na de'i blo med pa zhes bya ba yod pa dag yin no / /
'dir rjes su dpag pa ni don dam par gzugs rdzas su yod pa ma yin te /
rang gi rgyu ma bzung na de'i blo med pa'i phyir ro zhes bya ba de dag ni chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
'di na gang rang gi rgyu ma bzung na de'i blo med pa de ni rdzas su yod pa ma yin te /
dper na dmag la sogs pa bzhin no zhes bya ba ni chos mthun pa'i phyogs kyi dpe yin no / /
de bzhin du gzugs kyang rang gi rgyu sa la sogs pa dag ma bzung na gzugs kyi blo med pas rdzas su yod pa ma yin no zhes bya ba ni nye bar sbyar ba'i sbyor ba yin te /
dper na dmag la sogs pa ni rang gi rgyu dpung rnam bzhi la sogs pa dag ma bzung na ni dmag gi blo med pas rdzas su yod pa ma yin pa de bzhin du gzugs kyang rang gi rgyu sa la sogs pa dag ma bzung na gzugs kyi blo med pas rdzas su yod pa ma yin no / /
yang na sbyor ba'i lan gzhan yang med de /
don dam par gzugs kyi blo ni dngos po rdzas su yod pa'i yul can ma yin te /
blo yin pa'i phyir dper na nags tshal la sogs pa'i blo bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nags tshal la sogs pa'i blo ni blo yin pa'i phyir dngos po rdzas su yod pa'i yul can ma yin pa de bzhin du /
gzugs kyi blo yang blo yin pa'i phyir dngos po rdzas su yod pa'i yul can ma yin no / /
yang na sbyor ba'i lam gzhan yang yod de don dam par gzugs zhes bya ba'i sgra 'di ni tshig gi don rdzas su yod pa'i yul can ma yin te /
sgra yin pa'i phyir dper na dmag la sogs pa'i sgra bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na dmag la sogs pa'i sgra ni sgra yin pa'i phyir tshig gi don rjes su yod pa'i yul can ma yin pa de bzhin du /
gzugs zhes bya ba'i sgra yang sgra yin pa'i phyir tshig gi don rdzas su yod pa'i yul can ma yin no / /
'dir chos mngon pa pa dag sems dang sems las byung ba dag rdzas su yod par 'dod pas de'i phyir de dag na re dbu ma pa'i gtan tshigs kyi don sgra yin pa'i phyir zhes bya ba de ma nges pa yin te /
ci re zhig sgra yin pa'i phyir dper na dmag la sogs pa'i sgra bzhin du tshig gi don rdzas su yod pa'i yul can ma yin par 'gyur ram /
'on te sgra yin pa'i phyir dper na sems dang sems las byung ba dag gi sgra bzhin du tshig gi don rdzas su yod pa'i phyir yul can yin par 'gyur zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis rnam par shes pa dang sems las byung ba dag kyang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir gtan tshigs ma nges pa nyid ma yin no zhes bya ba smras te /
ji ltar kho bo gzugs 'gog par byed pa de bzhin du sems dang sems las byung ba dag kyang 'gog par byed pas gtan tshigs ma nges pa nyid kyi skyon med do / /
gal te gzugs ni don dam par yod pa yin te /
de zhig kyang de'i blo mi 'jig pa'i phyir ro / /
'di na gang zhig na de'i blo 'jig pa de ni kun rdzob tu yod pa yin te /
dper na bum pa bzhin no / /
gzugs sngon po la sogs pa dag ni zhig kyang de'i blo de ltar mi 'jig pas de'i phyir gzugs ni rdzas su yod pa yin no zhe na zhes bya ba ni rang gi sde pa dag nyid dbu ma pa'i gtan tshigs la 'gal ba 'khrul pa med pa'i gnod pa yod do zhes skyon 'dogs pa yin te /
de dag gi gzhung las bum pa la sogs pa dngos po gang zhig par gyur na de la bum pa'i blo mi skye ba de ni kun rdzob tu yod pa yin gyi sa la sogs pa'i gzugs gang zhig par gyur kyang de la gzugs kyi blo skye ba de ni don dam par yod pa yin pas dbu ma pa'i gtan tshigs rang gi rgyu ma bzung na de'i blo med pa'i phyir ro zhes bya ba de la 'gal ba 'khrul pa med pa'i gnod pa yod do zhes zer ro / /
de dag gi sbyor ba'i tshig de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te rjes su 'gro ba med pa'i phyir ro zhes bya ba smras te /
rang gi sde pa dag la dbu ma pa'i gtan tshigs la 'gal ba 'khrul pa med pa'i gnod pa yod par sgrub pa'i rjes su 'gro ba med pa'i phyir klan ka de ni bzang po ma yin no / /
de ltar re zhig rgyur byas pa'i gzugs brtags zin to zhes bya ba ni sngar 'di la gzugs ni mdor bsdu na rnam pa gnyis te /
'byung ba'i gzugs dang 'byung ba las gyur pa'i gzugs so zhes smos pa las de yan chad du 'byung ba las gyur pa'i gzugs ngo bo nyid med pa nyid du brtags zin to // //
bam po sum cu gcig pa /
da ni 'byung ba'i gzugs kyi dbang du byas te bshad par bya'o zhes bya ba la sogs pas ni 'byung ba'i gzugs ngo bo nyid med pa nyid du ston to / /
'dir phyogs snga ma nye bar bzhag pa ni rgyur byas pa'i gzugs ni yod pa kho na yin te /
de'i rgyu yod pa'i phyir ro / /
'di na gang med pa de la ni rgyu gzung du med de dper na nam mkha'i me tog bzhin no / /
rgyur byas pa'i gzugs la ni rgyus la sogs pa de dag yod pas de'i phyir rgyur byas pa'i gzugs ni yod pa kho na yin no zhe na zhes bya ba yin te /
de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang nye bar sbyar ba'i sbyor ba dang /
mjug bsdu ba yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis de'i phyir bshad pa /
gzugs zhes bya ba ma gtogs par / /
gzugs kyi rgyu yang mi rung ngo / /
'di la rgyur byas pa'i gzugs kyi mtshan nyid gzugs dang /
sgra dang dri dang ro dang reg bya ma gtogs par gzugs kyi rgyu sa la sogs pa dag kyang mi snang zhing gzung du med do zhes bya ba smras te /
gzugs ma gtogs par yang 'di ni gzugs kyi rgyu'o zhes bya ba mi snang ba nyid do / /
gzugs ni mi 'thad par bshad zin te de ltar gzugs mi 'thad pa'i phyir gzugs kyi rgyu yang mi 'thad do / /
'dir yang 'byung ba'i gzugs kyi bsgrub par bya ba chos gzugs la sogs pa 'dus pa tsam nyid dang sgrub pa'i chos gzugs la sogs pa mi snang na sa la sogs pa de dag kyang mi snang bar bstan to zhes bya ba ni 'dir /
gzugs zhes bya ba ma gtogs par / /
gzugs kyi rgyu yang mi rung ngo / /
zhes bya ba ni tshig le'ur byas pa'i phyed 'og ma 'dis kyang 'byung ba'i gzugs ngo bo nyid med pa nyid du bstan pa'i bsgrub par bya ba chos ni rdzas su yod pa ma yin te /
gzugs la sogs pa 'dus pa tsam nyid yin par bstan la /
sgrub pa'i chos ni de'i rgyu mi snang na de mi snang ba ste gzugs la sogs pa mi snang na sa la sogs pa de dag kyang mi snang ba zhes bya ba nyid yin par bstan to / /
de'i phyir de'i dbang gis dpe yang mngon no zhes bya ba ni 'byung ba'i gzugs ngo bo nyid med pa nyid du sgrub pa'i chos mthun pa'i dpe yang bsgrub par bya ba dang /
sgrub pa'i chos de'i dbang gis dmag dang nags tshal la sogs pa gang dag la bsgrub par bya ba chos rdzas su yod pa ma yin pa dang /
sgrub pa'i chos de'i rgyu mi snang na de mi snang ba zhes bya ba yod pa dag yin par mngon no / /
de la 'dir re zhig sa'i dbang du byas te sbyor ba'i tshig bya'o zhes bya ba ni sa dgag pas lhag ma rnams kyang dgag par bya'o zhes bya bar sbyar ro / /
'dir yang pha rol po dag na re khyed dbu ma pas don dam par gzugs skye ba med do zhes bya bar khas blangs la /
da 'dir ni gzugs la sogs pa 'dus pa tsam nyid du sgrub par byed pas rang gi khas blangs pa la gnod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
'dus pa tsam nyid kyang don dam par mi ston pa'i phyir ro zhes bya ba smras te /
kho bo kun rdzob tu 'dus pa tsam nyid du sgrub kyi don dam par mi ston pa'i phyir rang gi khas blangs pa la gnod pa med do / /
gal te kun rdzob tu 'dus pa tsam nyid du bstan pa la yon tan ci yod ce na /
'dir bstan bcos mdzad pas 'dus pa tsam nyid du bstan pas rdzas su yod pa nyid dgag pa kho na bstan te /
de dgag pa ni don che ba'i phyir ro zhes bya ba smras te /
'dir bstan bcos mdzad pa slob dpon klu sgrub kyi zhal snga nas kyis kun rdzob tu 'byung ba'i gzugs dag gzugs la sogs pa 'dus pa tsam nyid du bstan pas de dag don dam par rdzas su yod pa nyid dgag pa kho na bstan te /
de dag dgag pa ni mdzad pa po nyid kyi bzhed pa mchog yin pas don che ba'i phyir ro / /
ji ltar de don che ba nyid yin zhe na zhes bya ba ni gal te pha rol po dag de skad ces 'dri na'o / /
de'i lan du 'dir tha snyad du brten nas 'dogs par byed pa gang yin pa de ni don dam par rdzas su yod pa ma yin pa'i phyir skye ba med pas ngo bo nyid med pa nyid du grub pa'i phyir te zhes bya ba smras te /
kun rdzob kyi tha snyad du gzhi gang la brten nas dngos po gang 'dogs pa dang rnam par 'jog pa dang ston par byed pa de ni don dam par rdzas su yod pa ma yin pa'i phyir /
skye ba med pas ngo bo nyid med pa nyid du grub pa'i phyir 'dus pa tsam nyid du bstan pas rdzas su yod pa nyid dgag pa de ni don che ba nyid yin no / /
gal te 'dus pa tsam nyid bstan pa'i yon tan de ga las shes she na /
de'i phyir 'phags pa lang kar gshegs pa'i mdo las /
gang phyir 'dus pa ma gtogs par / /
blo yis dngos po gzung du med / /
de phyir stong dang ma skyes dang / /
rang bzhin med par nga smra'o / /
'di la rkyen gyis cung zad kyang / /
skye ba dang ni 'gag pa med / /
skye ba dang ni 'gag pa yang / /
rkyen rnams kho na 'ba' zhig go / /
zhes bya ba la sogs pa ji skad gsungs pa lta bu'o zhes bya ba smras te /
gang gi phyir 'dus pa dang tshoms dang tshogs las ma gtogs par dngos po rdzas su gyur pa gzung du med pa de'i phyir dngos po rdzas su grub pa nyid med pas don dam par stong pa dang /
ma skyes pa dang /
rang bzhin med par nga smra'o zhes gsungs so / /
'di la rkyen rnams kyi dngos po rdzas su yod pa gzhan cung zad kyang skye ba dang 'gag par mi byed de /
tha snyad du skye ba dang 'gag par brjod pa yang rkyen rnams kho nar zad do zhes bya ba la sogs pa la ji skad gsungs pa lta bu'o / /
'dir sbyor ba'i tshig ni don dam par sa ni rdzas su yod pa ma yin par shes par bya ste /
de'i rgyu mi snang na de mi snang ba'i phyir ro / /
gang rgyu mi snang na de mi snang ba de ni don dam par rdzas su yod pa ma yin te /
dper na dmag la sogs pa bzhin no zhes bya ba de dag kyang chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe yin par go rims bzhin du sbyar te /
dper na dmag la sogs pa dag ni rgyu dpung rnam bzhi la sogs pa dag mi snang na de dag kyang mi snang bas don dam par rdzas su yod pa ma yin pa de bzhin du sa yang de'i rgyu kha dog dang dbyibs kyi bdag nyid kyis bsdus pa gzugs dang sgra la sogs pa 'dus pa tsam dag mi snang na de yang mi snang ba'i phyir don dam par rdzas su yod pa ma yin no / /
de bzhin du blo dang sgra'i phyogs la yang ci rigs par brjod par bya'o zhes bya ba ni 'dir yang snga ma bzhin du yang sbyor ba'i lam gzhan yang yod de /
don dam par sa'i blo ni dngos po rdzas su yod pa'i yul can ma yin te blo yin pa'i phyir dper na nags tshal la sogs pa'i blo bzhin no / /
yang na sbyor ba'i lam gzhan yang yod de /
don dam par sa zhes bya ba'i sgra 'di ni tshig gi don rdzas su yod pa'i yul can ma yin te /
sgra yin pa'i phyir dper na dmag la sogs pa'i sgra bzhin no / /
rnam par shes pa dang sems las byung ba dag kyang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir gtan tshigs ma nges pa nyid ma yin no zhes ci rigs par brjod par bya ba yin no / /
yang na gzugs kyi rgyu sa la sogs pa de dag ma gtogs par de dag las gzhan pa'i gzugs dmigs su med de rang gi rgyu ma bzung na de gzung du med pa ni gzugs kyi chos yin no zhes bya ba ni yang na rgyur byas pa'i gzugs kyi rgyu sa la sogs pa de dag ma gtogs par sa la sogs pa de dag las gzhan pa rgyur byas pa'i gzugs dmigs su med de zhes bya ba'i phyogs 'di'i sgo nas kyang 'byung ba'i gzugs ngo bo nyid med pa nyid du bstan par bya'o / /
ci'i phyir zhe na /
rgyur byas pa'i gzugs kyi rang gi rgyu sa la sogs pa dag ma bzung na rgyur byas pa'i gzugs de gzung du med pa'i phyir te /
de ni rgyur byas pa'i gzugs ngo bo nyid med pa nyid du bsgrub par bya ba sgrub pa'i chos yin no / /
'dir sbyor ba'i tshig ni don dam par gzugs ni rang gi tshogs pa'i yan lag dag las gzhan ma yin te /
de ma bzung na de'i blo med pa'i phyir dper na sa la sogs pa'i rang gi bdag nyid bzhin no zhes bya ba de dag kyang chos can dang /
bsgrub par bya ba chos dang /
sgrub pa'i chos dang dpe yin par go rims su sbyar te /
dper na sa la sogs pa'i rang gi bdag nyid ni rang gi tshogs pa'i yan lag kha dog dang dbyibs kyi bdag nyid dag ma bzung na sa la sogs pa de dag gi blo med pa'i phyir rang gi tshogs pa'i yan lag dag las gzhan ma yin pa de bzhin du rgyur byas pa'i gzugs kyang rang gi tshogs pa'i yan lag sa la sogs pa dag ma bzung na rgyur byas pa'i gzugs de'i blo med pa'i phyir rang gi tshogs pa'i yan lag dag las gzhan ma yin no / /
'dir gzhan dag na re 'dir khyed dbu ma pas gzugs phyogs su byas pas de la ni rnam par rtog pa med pa'i phyir 'dzin pa nyid med pas khyed kyi gtan tshigs de ma bzung na de'i blo med pa'i phyir zhes bya ba de mi 'grub ste /
dper na sgra ni mi rtag ste /
mig gi yul yin pa'i phyir ro zhes zer ba'i gtan tshigs de mi 'grub pa de bzhin du khyed kyi gtan tshigs gzugs ni rang gi tshogs pa'i yan lag dag las gzhan ma yin no zhes byar yang rung ba zhig na de yang mi 'grub po / /
ci'i phyir zhe na /
ma bzung na zhes bya ba ni blo'i chos yin pas gal te 'dir blo phyogs su byas na ni blo des gzugs kyi rang gi rgyu ma bzung na gzugs kyi blo med pa'i phyir gzugs ni rang gi tshogs pa'i yan lag dag las gzhan ma yin no zhes byar yang rung ba zhig na ma bzung na zhes bya ba gzugs kyi chos ma yin la 'dir gzugs phyogs su byas nas gzugs kyi rang gi rgyu ma bzung na gzugs kyi blo med pa'i phyir gzugs ni rang gi tshogs pa'i yan lag dag las gzhan ma yin te zhes bya ba'i gtan tshigs de'i don mi 'grub pa'i phyir ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
'dir bya ba las la gnas pa yin par bsams pas ma bzung ba blo'i chos yin pa'i phyir gtan tshigs kyi don ma grub pa nyid ma yin no zhes bya ba smras te /
'di ltar bya ba ni gnyis la gnas te /
dper na gcad pa'i bya ba gcod pa po la gnas pa dang bcad pa la gnas pa de bzhin du ma bzung ba'i bya ba yang byed pa po'i blo la gnas pa dang /
las gzugs la gnas pa dag las skabs 'dir ma bzung ba'i bya ba de las gzugs la gnas pa yin par bsams pas ma bzung ba zhes bya ba de ni las gzugs kyi chos ma yin gyi byed pa po'i blo'i chos yin pa'i phyir kho bo'i gtan tshigs kyi don ma grub pa nyid ma yin no / /
'di skad bstan te pha rol po zer ba ltar ma bzung ba zhes bya ba de las gzugs kyi chos yin na ni gzugs kyis rang gi rgyu ma bzung na gzugs kyi blo med pa'i phyir zhes bya ba'i gtan tshigs kyi don de mi 'grub par yang 'gyur ba zhig na /
'dir kho bos ma bzung ba zhes bya ba'i bya ba de las gzugs la gnas pa yin par bsams pas ma bzung ba zhes bya ba de byed pa po blo'i chos yin pa'i phyir blos gzugs kyi rgyu de ma bzung na gzugs kyi blo de med pa'i phyir gzugs ni rang gi tshogs pa'i yan lag dag las gzhan ma yin te zhes bya ba'i gtan tshigs kyi don de ma grub pa nyid ma yin no / /
grangs can dag na re gzugs la sogs pa dag las sa la sogs pa dag gzhan ma yin pas de ni grub pa la sgrub pa ma yin no zhes bya ba ni grangs can dag na re kho bo cag gi gzhung las /
snying stobs dang rdul dang mun pa'i rang bzhin ni rtag pa dang thams cad du song ba yin pa'i phyir dngos po thams cad gzhan ma yin te /
gcig pa nyid yin par grub pas khyed dbu ma pa gzugs ni rang gi tshogs pa'i yan lag dag las gzhan ma yin te zhes sgrub pa de ni grub pa la sgrub pa'i skyon chags pa yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te gzhan nyid dgag pas gzhan ma yin pa nyid du ston par mi byed pa'i phyir dang /
pha rol po 'dod pa'i gzhan ma yin pa nyid kyang khas ma blangs pa'i phyir ro zhes bya ba smras te /
kho bos med par dgag pa'i tshul yongs su bzung ste gzhan nyid dgag pas byas pa ma yin par dgag pa'i tshul du gzhan ma yin pa nyid ston par mi byed pa'i phyir dang /
khyod snying stobs dang rdul dang mun pa'i rang bzhin rtag pa dang thams cad du song ba'i phyir dngos po thams cad gzhan ma yin te /
gcig pa nyid do zhes bya bar 'dod pa de kho bos khas ma blangs pa'i phyir kho bo grub pa la sgrub pa ma yin pas khyod kyi klan ka de ni bzang po ma yin te /
bye brag pa dag gtan tshigs ma nges pa nyid du rgol bar byed de /
mar me ma bzung yang de las gzhan pa yod na bum pa la de'i blo yod pa'i phyir ro zhe na zhes bya ba ni bye brag pa dag na re kho bo cag gi gzhung las tshig gi don drug po dag ni lcags kyi thur ma bzhin du gzhan nyid yin pas de'i phyir khyed dbu ma pa na re gzugs ni rang gi tshogs pa'i yan lag dag las gzhan ma yin te /
de ma bzung na de'i blo med pa'i phyir dper na sa la sogs pa'i rang gi bdag nyid bzhin no zhes zer ba'i gtan tshigs kyi don de ma nges pa nyid yin te /
'di ltar mar me ni bum pa gsal bar byed pa'i rgyu yin pas de'i phyir mar me med kyang mar me de las gzhan pa nor bu dang /
'od zer dang sman dang zla ba dang nyi ma'i snang ba la sogs pa gsal bar byed pa'i byed pa'i rgyu yod na bum pa gsal bar byed cing bum pa la de'i blo yod pa'i phyir khyed dbu ma pa'i gtan tshigs de ma bzung na de'i blo med pa'i phyir zhes bya ba de ma nges pa yin te /
ci re zhig gzugs rang gi tshogs pa'i yan lag sa la sogs pa de dag ma bzung na gzugs kyi blo med pa'i phyir gzugs rang gi tshogs pa'i yan lag dag las gzhan ma yin par 'gyur ram 'on te bum pa'i gsal bar byed pa'i byed pa'i rgyu mar me ma bzung yang gsal bar byed pa'i byed pa'i rgyu gzhan yod na bum pa'i blo yod pa'i phyir gzugs rang gi tshogs pa'i yan lag dag las gzhan yin par 'gyur ba ma nges pa'i phyir ro zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de yang bzang po ma yin te /
de'i blo med pa kho na'i phyir ro zhes nges par gzung ba'i phyir dang mar me med kyang nor bu dang 'od zer dang sman dang zla ba dang nyi ma'i snang ba yod na de'i blo yod pas mi mthun pa'i phyogs la sgrub pa'i chos med pa'i phyir ma nges pa nyid ma yin no zhes bya ba smras te /
kho bo'i gtan tshigs ma nges pa nyid ma yin pa'i phyir khyod kyi klan ka de yang bzang po ma yin te zhes bya ba'i tha tshig go / /
ci'i phyir zhe na /
de'i blo med pa kho na'i phyir ro zhes nges par bzung ba'i phyir ma nges pa nyid ma yin te /
gal te gzugs kyi rang gi tshogs pa'i yan lag sa la sogs pa de dag bzung na yang gzugs kyi blo yod la /
de dag ma bzung na yang gzugs kyi blo yod na ni des na ma nges par 'gyur ba dang /
dper na snam bu'i rang gi tshogs pa'i yan lag rgyu spun dag bzung na yang bum pa'i blo med la de dag ma bzung na yang bum pa'i blo med pa lta bu yin na yang ma nges pa nyid yin gyi kho bos ni gzugs kyi rang gi tshogs pa'i yan lag sa la sogs pa dag ma bzung na gzugs kyi blo med pa kho na'i phyir gzugs ni rang gi tshogs pa'i yan lag dag las gzhan ma yin te zhes nges par gzung ba'i phyir kho bo'i gtan tshigs ma nges pa nyid ma yin no / /
'di la pha rol po dbu ma pa'i gtan tshigs ma nges pa nyid du smra ba'i phyogs la dbu ma pa'i sgrub pa'i chos de ma bzung na de'i blo med pa kho na'i phyir ro zhes nges par gzung ba de med pa'i phyir yang /
dbu ma pa'i gtan tshigs ma nges pa nyid ma yin par bstan pa'i phyir mar me med kyang nor bu dang 'od zer dang sman dang zla ba dang nyi ma'i snang ba yod na de'i blo yod pas mi mthun pa'i phyogs la sgrub pa'i chos med pa'i phyir ma nges pa nyid ma yin no zhes bya ba smras te /
khyed bye brag pa dag gi phyogs la ni bum pa gsal bar byed pa'i byed pa'i rgyu mar me med kyang nor bu dang 'od zer dang sman dang zla ba dang nyi ma'i snang ba yod na bum pa'i blo yod par 'dod pas des ni dbu ma pa'i mi mthun pa'i phyogs bye brag pa dag gi phyogs la yang dbu ma pa'i sgrub pa'i chos gzugs kyi rang gi tshogs pa'i yan lag sa la sogs pa dag ma bzung na gzugs kyi blo med pa kho na'i phyir ro zhes nges par gzung ba de med pa'i phyir nged dbu ma pa'i gtan tshigs kyi don de ma bzung na de'i blo med pa'i phyir zhes bya ba de ma nges pa nyid ma yin no / /
rang gi tshogs pa'i yan lag dag las gzhan ma yin te zhes dam bcas pa khyad par can nye bar gzung ba'i phyir mar me ni bum pa'i rang gi tshogs pa'i yan lag ma yin no zhes bya ba ni kho bos gzugs ni byed pa'i rgyu dag las gzhan ma yin te /
byed pa'i rgyu ma bzung na gzugs kyi blo med pa'i phyir zhes khyad par med pa'i dam bcas pa nye bar ma bzung gi 'di ltar gzugs ni rang gi tshogs pa'i yan lag dag las gzhan ma yin te /
rang gi tshogs pa'i yan lag dag ma bzung na gzugs kyi blo med pa'i phyir ro zhes dam bcas pa khyad par can nye bar gzung ba'i phyir gzugs ni rang gi skyed pa'i rgyu tshogs pa'i yan lag dag ma bzung na gzugs kyi blo med pa'i phyir rang gi tshogs pa'i yan lag dag las gzhan ma yin par bsgrubs pas des na mar me ni bum pa'i rang gi tshogs pa'i yan lag ma yin te /
gsal bar byed pa'i rgyu yin no / /
des na bum pa yang rang gi skyed pa'i rgyu 'jim pa dang 'khor lo la sogs pa tshogs pa'i yan lag dag las gzhan ma yin par grub po / /
'o na gsal bar byed pa'i rgyu dag las bum pa gzhan nyid yin pas de lta na yang dbu ma pa'i gtan tshigs kyi don ma nges pa nyid yin no zhe na /
de'i lan du 'og nas /
gang dang gang yang lhan cig tu / /
gzhan pa nyid du mi 'thad do / /
zhes ston pas mi mthun pa'i phyogs med pa'i phyir don dam par mar me las bum pa gzhan nyid du ma grub pa'i phyir yang ma nges pa nyid ma yin no zhes bya ba smras te /
rang gi tshogs pa'i yan lag dag las gzhan ma yin te zhes dam bcas pa khyad par can nye bar gzung ba'i phyir mar me ni bum pa'i rang gi tshogs pa'i yan lag ma yin pas dbu ma pa'i gtan tshigs kyi don ma nges pa nyid ma yin pa 'ba' zhig tu yang ma zad de /
'di ltar 'og nas phrad pa brtag pa'i rab tu byed pa'i skabs nas kyang /
gang dang gang yang lhan cig tu / /
gzhan pa nyid du mi 'thad do / /
zhes ston par 'gyur bas mi mthun pa'i phyogs gzhan nyid ces bya ba med pa'i phyir yang ma nges pa nyid ma yin te /
don dam par mar me dang bum pa gnyi ga ma skyes pas mar me la bum pa gzhan pa nyid du ma grub pa'i phyir yang ma nges pa nyid ma yin no / /
gal te dmag la sogs pa yan lag can gyi rdzas dag la rtsom pa yod pa'i phyir sa la sogs pa dag rdzas su yod pa nyid ma yin par rab tu sgrub pa'i rjes su dpag pa dag gi dpe ma grub po zhe na zhes bya ba ni pha rol po dag na re sngar dbu ma pas 'byung ba dang 'byung ba las gyur pa'i gzugs rdzas su yod pa ma yin pa dang /
gzugs kyi blo dngos po rdzas su yod pa'i yul can ma yin pa dang /
gzugs zhes bya ba'i sgra tshig gi don rdzas su yod pa'i yul can ma yin par bsgrub pa'i dpe dmag la sogs pa las blangs pa gang yin pa de ni ma grub par rgol ba'i tshig yin te /
dmag dang nags tshal la sogs pa gang dag la yan lag rta dang glang po che la sogs pa dang /
seng ldeng dang nim pa la sogs pa dag yod pa de dag ni dmag la sogs pa yan lag can gyi rdzas dag ces bya ste /
de dag la rtsom pa'i yan lag rta dang glang po che la sogs pa seng ldeng dang nim pa la sogs pa dag yod pa'i phyir dmag la sogs pa yan lag can gyi rdzas dag ni don dam par rdzas su yod pa yin pas dbu ma pas sa la sogs pa 'byung ba dang 'byung ba las gyur pa'i gzugs dag dang /
gzugs kyi blo dang gzugs kyi sgra rdzas su yod pa nyid ma yin par bsgrub pa'i rjes su dpag pa dag gi dpe dmag la sogs pa las blangs pa de ma grub po zhes zer ro / /
de skad ces zer ba de'i lan du 'dir 'grel pa byed pa nyid kyis dmag gi yan lag dag ni dmag ces bya ba yan lag can gyi rdzas rtsom par byed pa ma yin te /
yan lag yin pa'i phyir dper na shing gi yan lag rtsa ba dang sdong po dang yal ga dang yal ga phra mo la sogs pa dag bzhin no zhes bya ba smras te /
'di la rigs pa can dag gis smras pa'i mtshan nyid gang yang rung ba la ma grub pa dang /
the tshom za ba'i sgrub pa ni yang sgrub pa la ltos par bya'o zhes bya ba yod pas /
de'i phyir kho bos dpe snga ma de nyid yang sgrub pa gzhan gyis bsgrub par bya'o zhes ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na shing gi yan lag rtsa ba dang sdong po dang yal ga dang yal ga phra mo la sogs pa dag ni kun rdzob tu yan lag yin pa'i phyir don dam par shing zhes bya ba yan lag can gyi rdzas rtsom par byed pa ma yin pa de bzhin du dmag gi yan lag rta dang glang po che la sogs pa dag kyang kun rdzob tu yan lag yin pa'i phyir don dam par dmag ces bya ba yan lag can gyi rdzas rtsom par byed pa ma yin pas dpe ma grub pa ma yin no / /
yang na glang po che dag la yongs su rdzogs pa de'i yan lag gang yin pa de ni shing rta dang rta la sogs pa dag rtsom par byed pa ma yin te /
de la med pa'i phyir dper na rgyu spun la sogs pa bzhin pas dpe med pa ma yin no zhes bya ba yang rjes su dpag pa gzhan yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu spun la sogs pa ni shing rta dang rta la sogs pa dag la med pa'i phyir de dag shing rta dang rta la sogs pa dag rtsom par byed pa ma yin pa de bzhin du /
glang po che dag la yongs su rdzogs par yod pa glang po che'i yan lag sna dang mche ba la sogs pa gang dag yin pa de dag kyang shing rta dang rta la sogs pa de dag la med pa'i phyir shing rta dang rta la sogs pa dag rtsom par byed pa ma yin pas kho bo'i dpe med pa ma yin no / /
de bzhin du /
gzugs zhes bya ba ma gtogs par / /
gzugs kyi rgyu yang mi rung ngo / /
zhes bya ba 'di la yang snga ma bzhin du bsgrub par bya ba dang /
sgrub pa'i chos dag nye bar sbyar nas rjes su dpag pa rgyas par brjod par bya'o zhes bya ba ni sngar /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya bas rgyur byas pa'i gzugs brtag pa'i skabs su de ltar na 'dis gzugs kyi bsgrub par bya ba chos sa la sogs pa 'dus pa tsam nyid dang /
gzugs kyi sgrub pa'i chos rang gi rgyu ma bzung na de'i blo med par bstan to / /
dpe ni de'i dbang gis te dmag dang nags tshal la sogs pa dag yin no / /
'dir rjes su dpag pa ni don dam par gzugs rdzas su yod pa ma yin te /
rang gi rgyu ma bzung na de'i blo med pa'i phyir ro / /
'di na gang rang gi rgyu ma bzung na de'i blo med pa de ni rdzas su yod pa ma yin te dper na dmag la sogs pa bzhin no / /
de bzhin du gzugs kyang rang gi rgyu sa la sogs pa dag ma bzung na gzugs kyi blo med pas rdzas su yod pa ma yin no / /
yang na sbyor ba'i lam gzhan yang yod de don dam par gzugs kyi blo ni dngos po rdzas su yod pa'i yul can ma yin te /
blo yin pa'i phyir dper na nags tshal la sogs pa'i blo bzhin no / /
yang na sbyor ba'i lam gzhan yang yod de don dam par gzugs zhes bya ba'i sgra ni tshig gi don rdzas su yod pa'i yul can ma yin te /
sgra yin pa'i phyir dper na dmag la sogs pa'i sgra bzhin no / /
rnam par shes pa dang sems las byung ba dag kyang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir gtan tshigs ma nges pa nyid ma yin no zhes bsgrub par bya ba dang sgrub pa'i chos dag nye bar sbyar nas rjes su dpag pa rgyas par brjod pa de bzhin du 'dir /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya bas 'byung ba'i gzugs brtag pa'i skabs su de ltar na 'dis 'byung ba'i gzugs kyi bsgrub par bya ba chos gzugs la sogs pa 'dus pa tsam nyid dang 'byung ba'i gzugs kyi sgrub pa'i chos gzugs la sogs pa mi snang na sa la sogs pa de dag kyang mi snang bar bstan to / /
dpe ni de'i dbang gis te /
dmag dang nags tshal la sogs pa dag yin no / /
'dir rjes su dpag pa ni don dam par sa ni rdzas su yod pa ma yin par shes par bya ste /
de'i rgyu mi snang na de mi snang ba'i phyir ro / /
gang rgyu mi snang na de mi snang ba de ni don dam par rdzas su yod pa ma yin te /
dper na dmag la sogs pa bzhin no / /
de bzhin du sa yang rang gi rgyu kha dog dang dbyibs la sogs pa dag ma bzung na sa'i blo med pas rdzas su yod pa ma yin no / /
yang na sbyor ba'i lam gzhan yang yod de /
don dam par sa'i blo ni dngos po rdzas su yod pa'i yul can ma yin te /
blo yin pa'i phyir dper na nags tshal la sogs pa'i blo bzhin no / /
yang na sbyor ba'i lam gzhan yang yod de don dam par sa zhes bya ba'i sgra de ni tshig gi don rdzas su yod pa'i yul can ma yin te /
sgra yin pa'i phyir dper na dmag la sogs pa'i sgra bzhin no / /
rnam par shes pa dang sems las byung ba dag kyang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir gtan tshigs ma nges pa nyid ma yin no zhes bsgrub par bya ba dang sgrub pa'i chos dag nye bar sbyar nas rjes su dpag pa rgyas par brjod par bya ba yin no / /
ci ltar gzugs la sogs pa dag las gzhan ma yin pa de bzhin du sa la sogs pa dag gzugs las gzhan ma yin pa yang ma yin te zhes bya ba ni ci ltar rgyur byas pa'i gzugs sa la sogs pa dag las gzhan ma yin no zhes med par dgag pa'i tshul yongs su bzung ste bshad pas sa la sogs pa dag rgyur byas pa'i gzugs la sogs pa dag dang gcig pa nyid yin no zhes ma yin par dgag pa'i tshul du ma bstan pa de bzhin du sa la sogs pa dang rgyur byas pa'i gzugs las gzhan ma yin no zhes med par dgag pa'i tshul yongs su bzung ste bshad pas sa la sogs pa dag rgyur byas pa'i gzugs dang gcig pa nyid yin no zhes ma yin par dgag pa'i tshul du bstan pa yang ma yin no zhes bya ba'i tha tshig go / /
ci'i phyir gzhan ma yin par bshad pas gcig pa nyid du bstan pa yin zhe na /
de'i phyir 'og nas gzhan ma yin pa nyid kyang 'gog pa'i phyir dang zhes bya ba smras te /
'og nas phrad pa brtag pa'i rab tu byed pa'i skabs nas gcig pa nyid kyang 'gog par 'gyur ba'i phyir ro / /
gal te gzhan ma yin par bshad pas gcig pa nyid yin par gyur na ci nyes she na /
de'i phyir gzhan ma yin pa nyid kyis 'o ma yang zho nyid du 'gyur ba 'am zho yang 'o ma nyid du 'gyur na mi rung ba'i phyir ro zhes bya ba smras te /
gal te gcig pa nyid du 'don na 'o ma yang zho dang gcig pa nyid dang zho yang 'o ma dang gcig pa nyid du 'gyur ba'i skyon du gyur na mi rung ba'i phyir te /
de ltar na mi 'dod pas de'i phyir gzhan ma yin pa bkag pas gcig pa nyid du bsgrubs pa ma yin no / /
de ltar gzhan pa nyid kyang ma yin la gcig pa nyid kyang ma yin pa de nyid kyis ci grub ce na /
de'i phyir /
gcig pa nyid dang gzhan nyid du / /
ci ltar byis pas rnam brtags ltar / /
dngos po gzhan ma yin pa dang / /
tshogs las gzhan pa gang na'ang med / /
ces gsungs pa de grub pa yin no zhes bya ba smras te /
'phags pa lang kar gshegs pa'i mdo las de skad ces gsungs pa de grub pa yin te /
ci ltar byis pa grangs can dag gis gcig pa nyid du rnam par brtags pa dang /
byis pa bye brag pa dag gis gzhan pa nyid du rnam par brtags pa de ltar dngos po gcig pa nyid kyang med la rgyu rkyen tshogs pa las logs shig na rdzas su grub pa gzhan yang rang dang gzhan gyi grub pa'i mtha' gang na yang med do zhes gsungs pa de grub pa yin no / /
de'i phyir de ltar skye mched rnams rab tu bsgrub pa'i phyir gtan tshigs phung pos bsdus pa'i phyir ro zhes smras pa'i don ma grub pa nyid dam don 'gal ba nyid yin no zhes bya ba ni mjug bsdu ba dang tshad ma'i 'bras bu yin te /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya ba'i rigs pas ci ltar brtags pa de'i phyir ni sngar rang gi sde pa dag na re /
don dam par skye mched rnams yod pa kho na yin te phung pos bsdus pa'i phyir ro / /
'di na gang yod pa ma yin pa de ni gzugs la sogs pa'i phung pos ma bsdus te dper na nam mkha'i me tog bzhin no / /
nang gi skye mched rnams la ni phung pos bsdus pa yod de 'di lta ste /
gzugs can bcu ni gzugs kyi phung pos bsdus la /
chos kyi skye mched ni phung po gsum dang gzugs kyi phung po'i phyogs gcig gis bsdus /
yid kyi skye mched ni rnam par shes pa'i phung pos bsdus so / /
de'i gtan tshigs ji skad smos pas don dam par nang gi skye mched rnams yod pa kho na yin no zhes zer ba'i gtan tshigs de don dam par sgrub na ni don ma grub pa nyid yin la /
kun rdzob tu sgrub na ni don 'gal ba nyid yin no / /
gzugs kyi rgyu ma gtogs par yang gzugs yod do zhes shes par byar mi nus te zhes bya ba ni /
rgyur byas pa'i gzugs kyi skyed pa'i rgyu sa la sogs pa dag med pas rgyur byas pa'i gzugs kyang med de /
don dam par rgyur byas pa ni gzugs yod pa nyid du sgrub pa'i gtan tshigs med do zhes bya ba'i tha tshig go / /
'on kyang rnam par rtog na zhes bya ba ni gzugs kyi rgyu sa la sogs pa med par yang gzugs yod par rnam par rtog na'o / /
de ltar rtog na de yang mi rung ste 'dir bstan bcos mdzad pas de bsal ba'i phyir /
gzugs kyi rgyu ni ma gtogs par / /
gzugs na gzugs ni rgyu med par / /
thal bar 'gyur te zhes bya ba gsungs so / /
gzugs kyi rgyu zhes bya ba ni gzugs kyi yod pa nyid kyi rgyu ste /
bar gyi tshig mi mngon pa'i phyir me'i rgyu bzhin no zhes bya ba ni dper na me'i rgyu zhes bya ba ni me nyid me'i rgyu ma yin gyi me'i yod pa nyid kyi rgyu bud shing la sogs pa gzhan yin pa las yod pa nyid kyi zhes bya ba'i bar gyi tshig mi mngon par byas pa'i phyir me'i rgyu zhes brjod pa bzhin du gzugs kyi rgyu zhes bya ba yang gzugs nyid gzugs kyi rgyu ma yin gyi gzugs kyi yod pa nyid kyi rgyu sa la sogs pa gzhan yin pa las /
yod pa nyid kyi zhes bya ba'i bar gyi tshig mi mngon par byas pa'i phyir gzugs kyi rgyu zhes brjod do / /
de ma gtogs par zhes bya ba ni gzugs kyi rgyu ma gtogs par te /
gzugs yod pa nyid du ston pa'i rgyu med par zhes bya bar dgongs so zhes bya ba ni rgyu gang gis gzugs yod pa nyid du sgrub par byed pa de med par zhes bya ba'i tha tshig go / /
gzugs na zhes bya ba ni dam bcas pa tsam las rnam pa de lta bu de 'dod na'o zhes bya ba ni rgyu med par dam bcas pa tsam las gzugs rnam pa de lta bu de yod par 'dod na'o / /
gzugs ni rgyu med par /
thal bar 'gyur te zhes bya ba ni 'thad pa med par zhes pa'i tha tshig go / /
gal te gzugs kyi rgyu ma gtogs par gzugs yod pa nyid du 'dod na gzugs 'thad pa'i rgyu med pa'i skyon du 'gyur ro zhes bya ba'i tha tshig go /
de yang mi 'dod pas zhes bya ba ni rgyu med par smra bar 'gyur ba de yang mi 'dod pas te 'di ltar sangs rgyas pa dag kyang dngos po rnams rgyu med pa las skye bar mi 'dod la /
'jig rten pa dag kyang dngos po rnams rgyu med pa las skye bar mi 'dod pa'i phyir ro / /
ci skad smras pa'i skyon ldog pa med do zhes bya ba ni gzugs kyi rgyu yod pa nyid du sgrub pa'i gtan tshigs kyi don ma grub pa nyid dam 'gal ba nyid gang yin pa de de bzhin du gnas so zhes bya ba'i tha tshig go / /
rgyu med par smra ba gang dag dngos po thams cad rgyu med pa kho na las skye bar khas blangs pa'i phyir /
gzugs 'grub pa yang de dag dang 'dra'o zhes zer na zhes bya ba ni 'jig rten rgyang 'phen pa la sogs pa gang dag rgyu med par smra ba dag 'di skad ces kho bo cag la ni khas blangs pa la gnod pa med do /
'di ltar kho bo cag gis ni dngos po thams cad rgyu med pa kho na las skyes par khas blangs pa'i phyir gzugs rgyu med pa las skye bar 'grub pa yang dngos po gzhan dag rgyu med pa las skye bar 'grub pa de dag dang 'dra bas kho bo cag gi phyogs la ni khyed kyis ci skad smras pa'i skyon med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis de la bshad pa /
gal te 'ga' zhig ci skad smras pa'i rnam pa lta bur gyur na ni de yang /
rung ba zhig na don gang yang / /
rgyu med pa ni gang na'ang med / /
des na dpe med pa'i phyir smra ba de yang grub pa med do zhes bya ba smras te /
de skad ces zer ba de la 'di skad ces bshad par bya ste /
gal te khyed na re dngos po thams cad rgyu med pa kho na las skye bar khas blangs pa'i phyir gzugs 'grub pa yang de dag dang 'dra'o zhes zer ba'i dpe dngos po 'ga' zhig rgyu med pa kho na las skye bar ci skad smras pa'i rnam pa de lta bur gyur na ni gzugs rgyu med pa las skye bar 'grub pa de yang rung ba zhig na khyed kyis dper bya ba'i dngos po phyi dang nang gi don gang yang rgyu med pa kho na las skye ba ni rang dang gzhan gyi grub pa'i mtha' dang mtho ris dang sa'i steng gang na yang med pa'i phyir rgyu med par smra ba de la yang grub pa med do / /
kho bos dang po nyid du yang rgyu med par smra ba dag bsal zin pas de ni dngos po ma yin no zhes bya ba ni gal te rgyu med par smra ba'i phyogs dag gcig yod du zin na ni des na kho bos 'dir de dag dgag par yang bya dgos pa zhig na kho bos rkyen brtag pa'i rab tu byed pa'i skabs su /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya bas dang po nyid du yang rgyu med par smra ba dag bsal zin pas 'dir rgyu med par smra ba'i phyogs dag nam mkha'i me tog bzhin du yod pa ma yin pas des na kho bos 'dir rgyu med par smra ba'i phyogs med pa de dag yang dgag mi dgos pas de'i phyir 'dir rgyu med par smra ba'i phyogs las glengs te smra ba de ni don po ma yin no / /
gang dag grangs can gyi tshul la mkhas su re bas 'di skad ces khyod kyis sa la sogs pa dag gzugs la sogs pa dag las gzhan ma yin no zhes smras pas /
de dag gzhan ma yin pa nyid du khas blangs pa yin pas des na don dam par sa la sogs pa dag rdzas su yod par shes par byar nus te /
gzugs la sogs pa dag las gzhan nyid ma yin pa'i phyir dper na gzugs la sogs pa'i rang gi bdag nyid bzhin no zhes zer na zhes bya ba ni grangs can gyi gzhung 'dzin pa gang dag grangs can gyi grub pa'i mtha' las snying stobs dang rdul dang /
mun pa'i rang bzhin ni rtag pa dang thams cad du song ba'i phyir dngos po thams cad gcig pa nyid yin no zhes 'byung ba'i tshul la mkhas su re bas de dag dbu ma pa la 'di skad ces dbu ma pa khyod sa la sogs pa 'byung ba chen po bzhi po dag kyang 'dod pa gzugs la sogs pa rgyur byas pa'i gzugs dag kyang 'dod cing /
khyod kyis sa la sogs pa dag las gzhan ma yin no zhes kyang smras pas /
des na don gyis go ba las sa la sogs pa de dag gzugs la sogs pa dag las gzhan ma yin pa gcig pa nyid du khas blangs pa yin pas des na don dam par sa la sogs pa dag rdzas su yod par shes par byar nus te /
gzugs la sogs pa dag las gzhan nyid ma yin pa'i phyir dper na gzugs la sogs pa'i rang gi bdag nyid bzhin no zhes zer ba yin te /
de dag gi sgrub pa de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs la sogs pa'i rang gi bdag nyid ni gzugs la sogs pa dag las gzhan nyid ma yin pa'i phyir don dam par rdzas su yod par shes par byar nus pa de bzhin du sa la sogs pa dag kyang gzugs la sogs pa dag las gzhan nyid ma yin pa'i phyir don dam par rdzas su yod par shes par byar nus so zhes zer ro / /
de skad ces zer ba de'i lan du 'dir 'grel pa byed pa nyid kyis ci skad bstan pa'i tshul gyis gzhan ma yin pa nyid ma grub pa'i phyir gtan tshigs kyi don ma grub pa nyid yin no / /
dpe yang med de gzugs la sogs pa'i rang gi bdag nyid bsal ba'i phyir ro zhes bya ba smras te /
kho bos sngar ci ltar gzugs la sogs pa dag las gzhan ma yin pa de bzhin du sa la sogs pa dag gzugs las gzhan ma yin pa dag ma yin te /
'og nas gzhan ma yin pa nyid kyang 'gog pa'i phyir dang /
gzhan ma yin pa nyid kyis 'o ma yang zho nyid du 'gyur ba'am /
zho yang 'o ma nyid du 'gyur na ni rung ba'i phyir ro / /
de'i phyir /
gcig pa nyid dang gzhan nyid du / /
ci ltar byis pas rnam brtags ltar / /
dngos po gzhan pa ma yin dang / /
tshogs las gzhan pa gang na'ang med / /
ces gsungs pa de grub pa yin no zhes ji skad bstan pa'i tshul gyis gcig pa nyid dang gzhan pa nyid bkag pas grangs can gyi gzhan pa nyid ma grub pa'i phyir khyod kyi gtan tshigs kyi don gang yang rung ba la ma grub pa nyid yin no / /
khyod kyi dpe yang med de don dam par gzugs la sogs pa'i rang gi bdag nyid bsal ba'i phyir /
kho bo la gzugs la sogs pa'i rang gi bdag nyid bzhin no zhes bya ba'i dpe ma grub pas khyod la dpe'i chos can ma grub pa'i skyon yang yod do / /
gzhan dag na re don dam par sa la sogs pa dag yod pa kho na yin te /
de dag gi 'bras bu yod pa'i phyir ro / /
'di na gang med pa de la ni 'bras bu gzung du med de dper na nam mkha'i me tog bzhin no / /
sa la sogs pa dag la ni 'bras bu gzugs la sogs pa dag yod pas de'i phyir /
sa la sogs pa dag yod pa kho na yin no zhes zer ro zhes bya ba ni 'di pha rol po dag 'bras bu gzugs la sogs pa dag yod pa'i sgo nas rgyu sa la sogs pa dag yod par sgrub pa yin te /
de dag gi sbyor ba'i tshig de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar ro / /
de skad ces zer ba de'i lan du 'grel pa byed pa nyid kyis 'dir bshad pa /
gal te gzugs ni ma gtogs par / /
gzugs kyi rgyu zhig yod na ni / /
'bras bu med pa'i rgyur 'gyur te / /
'bras bu med pa'i rgyu med do / /
zhes bya ba la sogs pa smras so / /
kho bo'i phyogs la gal te gzugs ma gtogs par gzugs kyi rgyu sa la sogs pa zhig yod na ni des na 'bras bu med pa'i rgyur 'gyur te /
'bras bu gzugs la sogs pa'i mtshan nyid kyis 'bras bu med pa'i rgyur 'gyur ba'i phyir ro / /
gzhan yin pa'i phyir rtsi rkyang la sogs pa bzhin no zhes bya ba ni kho bo cag dbu ma pa'i phyogs la don dam par 'byung ba las gyur pa'i gzugs ni ngo bo nyid med pa nyid du grub pas /
gal te khyed gzugs ma gtogs par don dam par gzugs kyi rgyu sa la sogs pa dag yod par 'dod na /
de lta na gzugs kyi rgyu sa la sogs pa de dag gzugs las tha dad par gzhan du gyur pa yin par khas blangs pa des na gzugs kyi rgyu sa la sogs pa de dag 'bras bu med pa can du 'gyur te /
'bras bu gzugs dang sgra la sogs pa'i mtshan nyid 'byung ba las gyur pa dag ni don dam par ngo bo nyid med pa yin la /
gzugs kyi rgyu sa la sogs pa 'byung ba dag ni don dam par yod par 'dod pa'i phyir ro / /
'on te 'bras bu gzugs la sogs pa dag ni kun rdzob tu yod la /
rgyu sa la sogs pa dag ni don dam par yod par 'dod na /
de lta na yang gzugs kyi rgyu sa la sogs pa ma yin te /
gzhan yin pa'i phyir dper na rtsi rkyang la sogs pa ni gzugs las gzhan yin pa'i phyir /
gzugs kyi rgyu ma yin pa de bzhin du sa la sogs pa dag kyang don dam pa yin na /
gzugs kun rdzob pa las gzhan yin pa'i phyir gzugs kyi rgyu ma yin no / /
'bras bu med par rgyu yod pa ni ma mthong ste /
de'i phyir /
'bras bu med pa'i rgyu med do zhes bya ba ni /
de yang gzugs la sogs pa 'dus pa'i bdag nyid yin pa'i phyir ro zhes bya bar dgongs so zhes bya ba smras te /
sa la sogs pa'i rgyu de yang gzugs la sogs pa 'dus pa'i bdag nyid yin pa'i phyir don dam par ngo bo nyid med pa yin par dgongs so / /
de'i phyir rgyu bzhin du 'bras bu yang ma grub pa'i phyir /
de dag gi 'bras bu yod pa'i phyir ro zhes sngar smras pa'i gtan tshigs kyi don ma grub pa nyid kyi skyon yod do zhes bya ba ni rgyu sa la sogs pa de yang gzugs la sogs pa 'dus pa'i bdag nyid yin pa'i phyir /
don dam par ngo bo nyid med pa yin par dgongs pa de'i phyir rgyu sa la sogs pa yang ma grub la 'bras bu gzugs la sogs pa yang don dam par ma grub pa'i phyir sngar gzhan dag na re don dam par sa la sogs pa yod pa kho na yin te /
de dag gi 'bras bu yod pa'i phyir ro zhes zer ba'i gtan tshigs kyi don de gang yang rung ba la ma grub pa nyid kyi skyon yod pa yin no / /
phyir grags pa gtan tshigs nyid du brjod na ni don 'gal ba nyid yin no zhes bya ba ni gal te gtan tshigs kyi don gang yang rung ba la ma grub pa nyid kyi skyon yod pa de spang ba'i phyir dbu ma pa dang pha rol po rang la yang kun rdzob tu sa la sogs pa de dag gi 'bras bu yod pa'i phyir grags pa gtan tshigs nyid du brjod na ni khyed don dam par sgrub pa dang don 'gal ba nyid yin te /
khyed kyi gtan tshigs de rnam pa de dag gis sun phyung ngo zhes bya ba'i tha tshig go / /
sun dbyung ba'i lan gzhan yang yod de /
'di la gzugs kyi rgyu zhig brtag na gzugs yod pa 'am med pa la brtag grang na /
gnyi ga la yang mi 'thad par bshad pa zhes bya bas ni /
gzugs kyi rgyu mi 'thad par sun dbyung ba'i lan gzhan ston to / /
'di la zhes bya ba ni don dam par ro / /
don dam par rgyur byas pa'i gzugs kyi rgyu sa la sogs pa 'byung ba dag yod par brtag na /
gzugs yod pa'am med pa la rgyu la sogs pa la don dam par yod par brtag grang na /
phyogs gnyi ga yang mi 'thad par bshad pa ston to / /
gzugs yod na yang gzugs kyi ni / /
rgyu yang 'thad par mi 'gyur nyid / /
yod pa'i phyir dper na bum pa dang snam bu yod pa bzhin no zhes bya bas ni /
gzugs yod pa la gzugs kyi rgyu mi 'thad pa nyid bstan te /
gzugs yod pa'i phyir dper na bum pa dang snam bu yod pa la de'i rgyu mi 'thad pa bzhin no / /
ci ste med na yang /
gzugs med na yang gzugs kyi ni / /
rgyu yang 'thad par mi 'gyur nyid / /
sa la sogs pa 'dod pa ste / /
skye ba'i sngon rol na med pa'i phyir de las gzhan pa bzhin no zhes bya bar dgongs so zhes bya bas ni gzugs med pa la yang gzugs kyi rgyu mi 'thad pa nyid bstan te /
rgyu yang 'thad par mi 'gyur nyid / /
ces bya ba'i tshig gi don ci zhe na /
sa la sogs pa rgyur 'dod pa 'thad par mi 'gyur ba nyid yin pa ste /
ci'i phyir zhe na /
gzugs skye ba'i sngon rol ma skyes pa'i dus na gzugs med pa'i phyir /
dper na gzugs med pa de las gzhan pa nam mkha'i me tog la sogs pa med pa dag la rgyu yod par mi 'thad pa bzhin no zhes bya bar dgongs so / /
'dir skye ba med pa'i rab tu byed par bstan pa'i sun dbyung ba rjes su bzlas pas sun dbyung bar brjod par rig par bya'o zhes bya ba ni /
gzugs yod na yang gzugs kyi ni / /
rgyu yang 'thad par mi 'gyur nyid / /
gzugs med na yang gzugs kyi ni / /
rgyu yang 'thad par mi 'gyur nyid / /
ces bshad pa'i skabs 'dir sngar rkyen brtag pa'i rab tu byed par /
med dam yod pa'i don la yang / /
rkyen ni rung ba ma yin te / /
med na gang gi rkyen du 'gyur / /
yod na rkyen gyis ci zhig bya / /
zhes bstan pa'i sun dbyung ba rjes su bzlas pas /
med dam yod pa'i gzugs la yang / /
rgyu ni 'thad pa ma yin te / /
med na gang gi rgyur yang 'gyur / /
yod na rgyu yis ci zhig bya / /
zhes sun dbyung ba brjod par rig par bya'o / /
rgyu med par smra ba dag rgyu med pa kho na'o zhes zer bas de dag gi phyir bshad pa /
rgyu med pa yi gzugs dag ni / /
'thad par mi rung rung ma yin / /
kun rdzob tu yang de khas ma blangs pa'i phyir ro zhes bya bar dgongs so zhes bya ba ni 'jig rten rgyang 'phen pa la sogs pa rgyu med par smra ba dag na re dngos po thams cad rgyu med pa kho na las skye bas /
gzugs kyang rgyu med pa kho na las skye'o zhes zer bas de dag dgag pa'i phyir slob dpon gyi zhal snga nas kyis tshig le'ur byas pa'i phyed gong ma 'di bshad pa yin te /
rgyu med pa can gyi phyogs de ni kun rdzob tu yang khas ma blangs pa'i phyir ro zhes bya bar dgongs nas /
de ni tha chad kho na yin pa'i phyir 'thad par mi rung ba nyid de rung ba ma yin no zhes yang dang yang du nges par bzung ste bshad do / /
yang na bye brag tu smra ba dag ma 'ongs pa'i gzugs kyang yod do zhes zer bas de dag gi phyir bshad pa /
rgyu med pa yi gzugs dag ni / /
'thad par mi rung rung ma yin / /
ma 'ongs pa'i skye ba'i rgyu ma blangs pa bdag nyid kyi dngos po ma thob pa ni tha snyad du yang yod par mi 'grub pa'i phyir ro zhes bya bar dgongs so zhes zer ba ni nyan thos bye brag tu smra ba thams cad yod par smra ba dag na re dngos po thams cad ni dus thams cad du yod pa yin pas ma 'ongs pa'i gzugs kyang yod pa kho na yin no zhes zer bas de'i phyir de dag kyang rgyu med par smra ba dag dang mtshungs pa dag kho na yin pas de dag dgag pa'i phyir yang slob dpon gyi zhal snga nas kyis tshig le'ur byas pa'i phyir gong ma 'di bshad pa yin te /
ma 'ongs pa'i gzugs gang gis rang gi skye ba'i rgyu ma blangs shing rang gi skye ba'i rgyu ma blangs pa'i phyir bdag nyid kyi dngos po ma thob pa de ni kun rdzob kyi tha snyad du yang gtan med pa yin pas yod par mi 'grub pa'i phyir ro zhes bya bar dgongs nas /
de yang tha chad kho na yin pa'i phyir 'thad par mi rung ba nyid de rung ba ma yin pa nyid do zhes yang dang yang du nges par bzung ste bshad do / /
gang gi phyir de ltar 'byung ba dang 'byung ba las gyur pa'i bdag nyid kyi gzugs rnam pa thams cad du mi 'thad pa /
de phyir gzugs kyi rnam par rtog /
'ga' yang rnam par brtag mi bya / /
zhes bya ba ni gang gi phyir gzugs kyi rgyu ma gtogs par gzugs dmigs par mi 'gyur ba dang /
gzugs yod pa dang med pa la yang gzugs kyi rgyu mi 'thad pa dang /
rgyu med pa'i gzugs ni 'thad par mi rung ba nyid de /
rung ba ma yin pa nyid yin pa de'i phyir gzugs kyi rnam par rtog pa 'ga' yang rnam par brtag par mi bya ste /
'di ltar gnas med pa la brtag par mi rigs pa'i phyir ro / /
gang zag ci lta bus gzugs kyi rnam par brtag par mi bya zhe na /
de la re zhig gang zag ci lta bus rnam par brtag par mi bya ba bstan pa'i phyir mkhas pa chos kyi de kho na rnam par rtog pa dang legs par bral ba rtogs par 'dod pa yang dag pa'i shes pa'i mig yang dag par bye bas zhes bya ba smras te /
byang chub sems dpa' mkhas pa gang chos kyi de kho na rnam par rtog pa dang legs par bral ba rtogs par 'dod pa dmigs pa med pa'i don yang dag par yul la dmigs pa med pa'i tshul gyis shes pa'i mig yang dag par bye bas rnam par brtag par mi bya'o / /
gzugs kyi rnam par rtog pa gang dag la rnam par brtag par mi bya ba bstan pa'i phyir /
gzugs rdzas su yod pa dang /
rgyu las gzhan pa dang /
rgyu las gzhan ma yin pa dang /
de dag la sogs pa kha dog dang dbyibs kyi dbye ba la sogs pa yul gyi rnam par rtog pa mang po zhes bya ba smras so / /
gzugs kyi rnam par rtog pa de dag kyang ci lta bu yin pa bstan pa'i phyir /
bu ma btsas pa'i rmi lam na bu'i gzugs dang spyod pa la sogs pa'i yul dag mthong nas sad pa lta bu zhes bya ba smras te /
dper na mo gsham dmus long ma bu btsas ma myong ba dang kha dog dang dbyibs dang spyod pa la sogs pa'i yul mthong ma myong ba'i rmi lam na rang gi bu btsas pa dang mig mthong ba rmis nas rang gi bu kha dog dang dbyibs mtha' yas pa'i gzugs dang ldan pa la rnam par brtags pa dang /
spyod pa la sogs pa'i yul la longs spyod pa mang po la rnam par brtags nas gnyid sad pa'i dus na rang gi bu btsas pa yang med mig gis mthong ba yang med rnam par brtags pa yang med par shes pa de bzhin du /
byis pa 'khor ba na phyin ci log gis bslad pa'i blo la gzugs rdzas su yod pa dang rgyu las gzhan pa dang /
rgyu las gzhan ma yin pa la sogs pa'i yul gyi rnam par rtog pa dag mthong ba las gang gi tshe chos kyi de kho na nyid rnam par rtog pa dang legs par bral ba rtogs shing yang dag pa'i shes pa'i mig yang dag par bye bas mi skye ba'i chos la bzod pa thob pa de'i tshe na gzugs la sogs pa'i rnam par rtog pa rang bzhin med par mthong bas de lta bu'i rnam par rtog pa dag la rnam par brtag par mi bya ste /
mi skye ba'i chos la bzod pa thob pas 'khor ba'i gnyid las sad pa'i phyir 'khor ba'i gnas skabs na dmigs pa'i yul la dmigs pa med pas de la rnam par brtag par mi bya'o zhes bya ba'i tha tshig go / /
de'i phyir de ltar gzugs kyi rgyu mi 'thad pa'i phyir ci skad smras pa'i skyon dang ma bral lo zhes bya ba ni mjug bsdu ba dang tshad ma'i 'bras bu yin te /
sngar smras pa'i gtan tshigs kyi don ma grub pa nyid dang /
don 'gal ba nyid so na gnas pa yin no // //
bam po sum cu gnyis pa /
yang gzhan yang 'di na rgyu'i yon tan snga na yod pa'i rim gyis 'bras bu la yang yon tan mthong ba'i mtshan nyid kyis gang dag 'bras bu rgyu dang 'dra'o zhes zer ba de dag gi phyir bshad pa /
'bras bu rgyu dang 'dra ba zhes / /
bya ba 'thad pa ma yin te / /
'bras bu rgyu dang 'dra ba bstan pa 'thad pa ma yin te /
rgyu de 'bras bu ma yin pa nyid do zhes bya ba'i tha tshig go zhes bya ba la sogs pas kyang gzugs kyi rgyu mi 'thad pa'i sgo nas gzugs 'byung ba rnams kyi 'bras bu yin par mi 'thad pa nyid bstan to / /
de yang 'jig rten 'di na rgyur byas pa'i gzugs kyi rgyu sa la sogs pa 'byung ba rnams kyi yon tan sra ba nyid dang gsher ba nyid dang tsha ba nyid dang /
yang zhing g.yo ba nyid dag snga na yod pa'i rim gyis phyi'i 'bras bu rgyur byas pa'i gzugs la yang 'byung ba'i yon tan de dag yod par mthong bar mtshan nyid kyis rang gi sde pa dang /
phyi rol pa gang dag 'bras bu rgyu dang 'dra bas gzugs kyi rgyu sa la sogs pa dag kyang yod la gzugs kyang de dag gi 'bras bu yin pas don dam par rdzas su yod pa yin no zhes zer ba de dag dgag pa'i phyir bstan bcos mdzad pas 'dir tshig le'ur byas pa'i phyed gong ma 'di bshad pa yin te /
gal te rgyu'i yon tan dag 'bras bu la yang yod pa yin na des na rgyu nyid 'bras bu yin par 'gyur ba zhig na de lta bu yang ma yin pas de'i phyir rgyu de nyid 'bras bu ma yin pa nyid do zhes bya ba'i tha tshig go / /
'dir ni bsgrub par bya ba chos smra bar 'dod pa'i rgyu rgyu ma yin pa nyid dang sgrub pa'i chos 'dra bar bstan pa nye bar gzhag go zhes bya ba ni tshig le'ur byas pa'i phyed gong ma 'di bshad pa'i skabs 'dir bsgrub par bya ba chos ni pha rol po gzugs kyi rgyur smra bar 'dod pa sa la sogs par 'byung ba dag gzugs kyi rgyu ma yin pa nyid du bsgrub par bya ba ste /
smra ba 'dod pa'i rgyu rgyu ma yin pa nyid ces nye bar bzhag pa yin no / /
sgrub pa'i chos ni 'bras bu rgyu dang 'dra ba yin te /
'dra bar bstan pa zhes nye bar bzhag pa yin no / /
dpe ni de'i dbang gis te /
rgyud tha dad pa'i rdzas yin no zhes bya ba ni gzugs kyi rgyu sa la sogs pa dag gzugs kyi rgyu ma yin pa nyid du sgrub pa'i chos mthun pa'i dpe ni bsgrub par bya ba dang /
sgrub pa'i chos de'i dbang gis bstan dgos te /
rgyud tha dad pa'i rdzas rang las don gzhan du gyur pa gang la bsgrub par bya ba chos pha rol pos smra bar 'dod pa'i rgyu 'bras bu'i rgyu ma yin pa nyid dang /
sgrub pa'i chos 'bras bu rgyu dang 'dra ba zhes bya ba dag yod pa yin no / /
'dir sbyor ba'i tshig ni don dam par smra bar 'dod pa'i rgyu rgyu spun sngon po ni la ba sngon po'i rgyu ma yin te /
'dra ba'i phyir dper na de las gzhan pa'i la ba sngon po bzhin no zhes bya ba de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na pha rol po smra bar 'dod pa'i la ba sngon po de las gzhan pa rgyud tha dad pa'i la ba sngon po ni pha rol po smra bar 'dod pa'i rgyu rgyu spun sngon po dang 'dra ba'i phyir de'i rgyu rgyu sngon po ma yin pa de bzhin du pha rol smra bar 'dod pa'i la ba sngon po de yang pha rol po smra bar 'dod pa'i rgyu rgyu spun sngon po dang 'dra ba'i phyir de'i rgyu rgyu spun sngon po ma yin no / /
'dir grangs can dag na re de las gzhan pa'i la ba sngon po la yang smra bar 'dod pa'i la ba sngon po'i rgyu med par ma grub pa'i phyir dpe med do zhes zer ro zhes zer ba ni sngar dbu ma pas dper na de las gzhan pa'i la ba sngon po bzhin no zhes smras pa de la 'dir grangs can dag na re dpe de ma grub po zhes zer ba yin te /
grangs can dag na re gang gi tshe 'jig pa chen po 'byung ba'i tshe na 'jig rten gsum gyi gsal bar zhig par gyur pa dag gtso bo bag la zha bar gyur nas gang gi tshe phyir 'chags pa de'i tshe na mchod sbyin gyi la ba sngon po'i rgyu gang dag yin pa de dag lhas byin gyi la ba sngon po'i rgyur yang 'gyur la de ltar yang gang gi tshe lhas byin gyi la ba sngon po ral bar gyur pa de'i tshe mchod sbyin gyi la ba sngon po'i rgyu spun dag gis 'tshem par byed pa mthong bas smra bar 'dod pa'i rgyu rgyu spun sngon po de de las gzhan pa'i la ba sngon po'i rgyu ma yin par ma grub pa'i phyir khyed dbu ma pa'i dpe med do zhes zer ro / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te zhes bya ba la sogs pa smras te /
kho bo'i dpe ma grub pa ma yin no zhes bya ba'i tha tshig go / /
ci'i phyir zhe na da ltar de 'byung ba'i rgyu'i dngos po ma yin par grub pa nyid dpe nyid du 'dod pa'i phyir dang zhes bya ba smras te /
da ltar gyi dus nyid na gang gi tshe pha rol po smra bar 'dod pa de las gzhan pa lhas byin gyi la ba sngon po byed pa de'i tshe na lhas byin gyi la ba sngon po de 'byung ba'i rgyu'i dngos po pha rol po smra bar 'dod pa'i rgyu rgyu spun sngon po ma yin par grub pa nyid kho bo dpe nyid du 'dod kyi khyed kyi gang gi tshe 'jig pa chen po byung ba de'i tshe na 'jig rten gsum gyi gsal ba zhig par gyur pa dag gtso bo bag la zha bar gyur nas gang gi tshe phyir 'chags pa de'i tshe na mchod sbyin gyi la ba sngon po'i rgyu gang dag yin pa de dag lhas byin gyi la ba sngon po'i rgyur 'gyur ba dang /
da ltar yang gang gi tshe lhas byin gyi la ba sngon po ral bar gyur pa de'i tshe mchod sbyin gyi la ba sngon po'i rgyu spun dag gis 'tshem par byed pa zhes bya ba de kho bo'i dpe nyid du mi 'dod pa'i phyir kho bo'i dpe ma grub pa ma yin no / /
gzhan yang dgag pa 'di ni sgra gang dag lhan cig sbyor bar byed pa de'i brjod par bya ba'i don dgag pa kho nas mthu nye bar zad pa yin te /
de ni de'i khyad par mi ston pa'i phyir bram ze ma yin no zhes bya ba bzhin pas skyon med do zhes bya ba ni de'i phyir kho bo'i dpe ma grub pa'i skyon med pas khyod kyi klan ka de bzang po ma yin te /
ci lta zhe na /
kho bos rab tu byed pa'i gnas skabs thams cad du dgag pa bstan to cog ni med par dgag pa'i don yin gyi ma yin par dgag pa'i don ma yin pas 'dir don dam par smra bar 'dod pa'i rgyu rgyu spun sngon po ni la ba sngon po'i rgyu ma yin te zhes bya ba'i dgag pa 'di yang rgyu ma yin te zhes bya ba'i sgra gang dang lhan cig sbyor bar byed pa de'i brjod par bya ba'i don rgyu yin par 'dod pa dgag pa kho nas mthu nye bar zad pa yin gyi rgyu ma yin pa yod do zhes mi bsgrub ste /
med par dgag pa de ni med pa de'i khyad par gzhan yod par mi ston pa'i phyir dper na bram ze ma yin no zhes smras pas bram ze med par dgag pa tsam kho na zhig ston par zad kyi /
bram ze ma yin pa rgyal rigs yod do zhes sgrub par mi byed pa bzhin pas kho bo'i dpe ma grub pa'i skyon med do / /
rang gi sde pa dag ni 'bras bu rgyu dang 'dra ba dang mi 'dra ba yang smra bas skad cig ma snga ma mtshan nyid 'dra ba las skad cig phyi ma skye ba la ltos nas dper na mar me dang chu'i rgyun la sogs pa dag la ni rgyu'i skad cig ma dang 'dra ba'i phyir 'dra ba yin no / /
skad cig ma snga ma mtshan nyid mi 'dra ba las skad cig ma phyi ma skye ba la ltos nas dper na shing dang 'o ma la sogs pa'i thal ba dang zho la sogs pa dag la ni rgyu'i skad cig ma dang mi 'dra ba'i phyir mi 'dra ba yin no zhe na zhes bya ba ni rang gi sde pa chos mngon pa pa dag ni 'bras bu rgyu dang 'dra ba dang mi 'dra ba gnyi gar yang smra bas de dag na re skad cig ma snga ma la ltos nas skad cig ma phyi ma skye ba ni 'bras bu yin la /
skad cig ma phyi ma skye ba la ltos nas skad cig ma phyi ma rgyu yin pas /
des na skad cig ma snga ma mtshan nyid dang 'dra ba las skad cig ma phyi ma skye ba la ltos nas dper na mar me dang chu'i rgyun la sogs pa dag la ni rgyu'i skad cig ma snga ma dang 'dra ba'i phyir 'bras bu rgyu dang 'dra ba yin no / /
skad cig ma snga ma mtshan nyid mi 'dra ba las skad cig ma phyi ma skye ba la ltos nas dper na shing las thal ba 'byung ba dang 'o ma las zho 'byung ba la sogs pa dag la ni rgyu'i skad cig ma dang mi 'dra ba'i phyir 'bras bu rgyu dang mi 'dra ba yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'bras bu rgyu dang 'dra ba gang yin pa de ni rjes su dpag pa ci skad bstan pa nyid kyis bkag zin to zhes bya ba la sogs pa smras te /
de ni /
'bras bu rgyu dang 'dra ba zhes / /
bya ba 'thad pa ma yin te / /
zhes sngar rjes su dpag pa ji skad bstan pa nyid kyis bkag zin to / /
'bras bu rgyu dang mi 'dra ba gang yin pa de'i dbang du byas te bshad pa /
'bras bu rgyu dang mi 'dra zhes / /
bya ba'ang 'thad pa ma yin no / /
zhes bya ba ni 'bras bu rgyu dang mi 'dra bar 'dod pa'i phyogs dgag pa ston to / /
'di yang bsgrub par bya ba chos myu gu smra bar 'dod pa'i rgyu'i 'bras bu ma yin pa nyid dang /
sgrub pa'i chos mi 'dra bar bstan pa nye bar gzhag go zhes bya ba ni tshig le'ur byas pa'i phyed 'og ma 'di bshad pa'i skabs 'dir yang bsgrub par bya ba chos ni myu gu pha rol po smra bar 'dod pa'i rgyu 'bru la sogs pa'i 'bras bu ma yin pa nyid bsgrub par bya ba ste /
myu gu smra bar 'dod pa'i rgyu'i 'bras bu ma yin pa nyid ces nye bar gzhag pa yin no / /
sgrub pa'i chos ni 'bras bu rgyu dang mi 'dra bar bstan zhes nye bar bzhag pa yin no / /
des na yan lag lhag ma yang snga ma bzhin du mngon no zhes bya ba ni bsgrub par bya ba dang /
sgrub pa'i chos nye bar gzhag pa des na 'bras bu rgyu dang mi 'dra ba nyid ma yin par bsgrub pa'i yan lag lhag ma chos mthun pa'i dpe yang snga ma bzhin du bsgrub par bya ba dang /
sgrub pa'i chos de'i dbang gis bstan dgos par mngon te /
gyo mo la sogs pa gang la bsgrub par bya ba chos myu gu pha rol po smra bar 'dod pa'i rgyu'i 'bras bu ma yin pa dang /
sgrub pa'i chos 'bras bu rgyu dang mi 'dra ba zhes bya ba dag yod pa yin no / /
'dir rjes su dpag pa ni don dam par myu gu ni smra bar 'dod pa'i rgyu'i 'bras bu ma yin te /
mi 'dra ba'i phyir dper na gyo mo la sogs pa bzhin no zhes bya ba de dag gi chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gyo mo la sogs pa ni pha rol po smra bar 'dod pa'i rgyu 'bru la sogs pa dang mi 'dra ba'i phyir de dag gi 'bras bu ma yin pa de bzhin du myu gu yang pha rol po smra bar 'dod pa'i rgyu 'bru la sogs pa dang mi 'dra ba'i phyir de dag gi 'bras bu ma yin no / /
ci ste yang 'bru ni myu gu'i rgyu kho na yin te /
de yod na 'byung ba'i phyir ram des tha snyad 'dogs pa'i phyir dper na rnga bo che'i sgra'am nas kyi myu gu bzhin no zhe na zhes bya ba ni pha rol po dag 'bras bu rgyu dang mi 'dra ba'i rgyu 'bru la sogs pa sa bon dag yin par sgrub pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rnga bo che'i sgra dang nas kyi myu gu ni rnga bo che dang nas de yod na 'byung ba'i phyir ram /
rnga bo che dang nas des tha snyad 'dogs pa'i phyir rnga bo che dang nas ni rnga bo che'i sgra dang nas kyi myu gu'i rgyu kho na yin pa de bzhin du myu gu yang 'bru de yod na 'byung ba'i phyir ram 'bru des tha snyad 'dogs pa'i phyir 'bru ni myu gu'i rgyu kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te skye ba can rnams kyi skye ba rnam pa thams cad du bkag pas dpe ma grub pa'i phyir sgrub pa ma tshang ba'i skyon yod do zhes bya ba smras te /
ci ltar kho bos 'bru dang myu gu dag bkag pa de bzhin du dngos po skye ba can thams cad kyi skye ba yang rnam pa thams cad du bkag pas rnga bo che'i sgra dang nas kyi myu gu dag kyang ma grub pa'i phyir khyod kyi sgrub pa la dpe ma tshang ba'i skyon yod pas mi rung ste /
des na 'gal ba 'khrul pa med pa'i gnod pa yod do zhes bya ba'i tha tshig go / /
gang dag 'di skad ces mig la sogs pa'i 'bras bu ni mig gi rnam par shes pa la sogs pa mi 'dra ba yin pa'i phyir mi 'dra ba zhes bya ba'i gtan tshigs ma nges pa nyid yin no zhes zer na zhes bya ba ni pha rol po dag na re dbu ma pa'i gtan tshigs mi 'dra ba'i phyir zhes bya ba de ma nges pa nyid yin no zhes zer ba ste /
mig la sogs pa rgyu gzugs can shes pa med pa dag las 'bras bu mig gi rnam par shes pa la sogs pa gzugs med par shes pa yod pa mi 'dra ba dag 'byung ba'i phyir des na ci re zhig myu gu rgyu dang mi 'dra ba'i phyir myu gu smra bar 'dod pa'i rgyu'i 'bras bu ma yin par 'gyur ram /
'on te mig gi rnam par shes pa la sogs pa mig la sogs pa dang mi 'dra ba'i phyir mig gi rnam par shes pa la sogs pa mig la sogs pa'i 'bras bu yin par 'gyur te /
de'i phyir dbu ma pa'i gtan tshigs mi 'dra ba zhes bya ba de ma nges pa nyid yin no zhes zer ro / /
de skad ces zer ba de'i lan du 'dir 'grel pa byed pa nyid kyis de yang bzang po ma yin te /
mig gi rnam par shes pa la sogs pa yang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir mi mthun pa'i phyogs med pas ma nges pa nyid kyi skabs med do zhes bya ba smras te /
mig la sogs pa las 'bras bu mig gi rnam par shes pa la sogs pa mi 'dra ba 'byung bar 'dod pa de yang 'bru las 'bras bu mi 'dra ba 'byung ba dgag par sgrub pa dang rigs mthun pa nyid kyis de bzhin du dgag par bya ba yin pa'i phyir 'bru las 'bras bu myu gu mi 'dra ba mi skye ba'i mi mthun pa'i phyogs mig la sogs pa las 'bras bu mig gi rnam par shes pa la sogs pa mi 'dra ba skye ba med pas kho bo'i gtan tshigs ma nges pa nyid kyi skabs med do / /
yang na smra bar 'dod pa la sogs pa dag rgyu ma yin pas gzugs ma grub pa'i phyir de dag gi 'bras bu yod pa'i phyir ro zhes bya ba'i gtan tshigs kyi don ma grub pa nyid dam don 'gal ba nyid yin no zhes ci skad bstan pa'i tshul dang 'dra'o zhes bya ba ni mig gi rnam par shes pa la sogs pa yang bsgrub par bya ba dang rigs mthun pa nyid kyis de bzhin du dgag par bya ba yin pa'i phyir mi mthun pa'i phyogs med pas kho bo'i gtan tshigs ma nges pa nyid kyi skyon med pa 'ba' zhig tu yang ma zad de /
sngar gzhan dag na re don dam par sa la sogs pa dag yod pa kho na yin te /
de dag gi 'bras bu yod pa'i phyir ro / /
'di na gang med pa de la ni 'bras bu gzung du med de dper na nam mkha'i me tog bzhin no / /
sa la sogs pa dag la ni 'bras bu gzugs la sogs pa dag yod pas de'i phyir sa la sogs pa dag yod pa kho na yin no zhes zer ba'i lan du bstan bcos mdzad pas /
gal te gzugs ni ma gtogs par / /
gzugs kyi rgyu zhig yod na ni / /
'bras bu med pa'i rgyur 'gyur te / /
'bras bu med pa'i rgyu med do / /
zhes bshad pas sa la sogs pa de yang gzugs la sogs pa 'dus pa'i bdag nyid yin pa'i phyir ngo bo nyid med pas rgyu bzhin du 'bras bu yang ma grub pa'i phyir de dag gi 'bras bu yod pa'i phyir ro zhes sngar smras pa'i gtan tshigs kyi don ma grub pa nyid kyi skyon yod do / /
spyir grags pa gtan tshigs nyid du brjod na ni don 'gal ba nyid yin no zhes ci skad bstan pa'i tshul dang 'dra bar 'dir yang gal te gzhan dag na re don dam par 'bru la sogs pa dang mig la sogs pa dag yod pa kho na yin te /
de dag gi 'bras bu yod pa'i phyir ro / /
'di na gang med pa de la ni 'bras bu gzung du med de /
dper na nam mkha'i me tog bzhin no / /
'bru la sogs pa dang mig la sogs pa dag la ni 'bras bu myu gu la sogs pa dang mig gi rnam par shes pa la sogs pa dag yod pas de'i phyir 'bru la sogs pa dang mig la sogs pa dag yod pa kho na yin no zhes zer na /
de la yang /
gal te gzugs ni ma gtogs par / /
gzugs kyi rgyu zhig yod na ni / /
'bras bu med pa'i rgyur 'gyur te / /
'bras bu med pa'i rgyu med do / /
zhes bya ba'i tshul nyid kyis 'bru la sogs pa dang mig la sogs pa de yang gzugs la sogs pa 'dus pa'i bdag nyid yin pa'i phyir ngo bo nyid med pas rgyu bzhin du 'bras bu yang ma grub pa'i phyir de dag gi 'bras bu yod pa'i phyir ro zhes sngar smras pa'i gtan tshigs kyi don ma grub pa nyid kyi skyon yod do / /
spyir grags pa gtan tshigs nyid du brjod na ni don 'gal ba nyid yin no / /
bye brag tu smra ba dag na re 'bras bu ni rgyu dang 'dra ba yang yin la mi 'dra ba yang yin te /
byed pa'i rgyus 'dus byas kyi byed pa'i rgyu ni thams cad yin par khas blangs pa'i phyir dpe med do zhes zer ro zhes bya ba ni bye brag tu smra ba dag na re dbu ma pa'i dpe gyo mo la sogs pa bzhin no zhes bya ba de bsgrub par bya ba stong pas ma grub po zhes zer ba yin te /
de dag na re 'bras bu ni rnam pa gnyis te /
rgyu dang 'dra ba yang yod la rgyu dang mi 'dra ba yod de /
ci lta zhe na /
chos mngon pa las /
rang las gzhan pa byed pa'i rgyu / /
zhes bshad pas 'dus byas kyi byed pa'i rgyu ni rang las gzhan pa'i chos thams cad yin par khas blangs pa'i phyir des na gyo mo skye ba la gegs mi byed pa'i chos thams cad ni gyo mo'i byed pa'i rgyu yin la /
de yang gyo mo skye ba'i rgyu bum pa ni 'bras bu dang rigs mthun pa nyid kyis 'bras bu dang 'dra ba yin la /
gyo mo skye ba'i rgyu tho ba ni rigs mi mthun pa nyid kyis 'bras bu dang mi 'dra ba yin pas 'bras bu rgyu 'dra ba las kyang skye la rgyu mi 'dra ba las kyang skye ba'i phyir khyed dbu ma pa na re don dam par myu gu ni smra bar 'dod pa'i rgyu'i 'bras bu ma yin te mi 'dra ba'i phyir dper na gyo mo la sogs pa bzhin no zhes zer ba'i dpe de bsgrub par bya ba chos kyis stong par mi 'grub ste /
gyo mo dang 'bru mi 'dra yang 'bru ni gyo mo skye ba la gegs mi byed pas gyo mo'i byed pa'i rgyu ni 'bru yang yin pa'i phyir ro zhes zer na / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
rigs mthun pa skyed pa'i rgyu thun mong ma yin pa la sogs pa'i khyad par can gyi sgrub par byed pa nyid 'gog par 'dod pa'i phyir ro zhes bya ba smras te /
kho bo'i dpe med pa ma yin pa'i phyir khyod kyi klan ka de ni bzang po ma yin te /
ci'i phyir zhe na /
kho bo ni 'bru la sogs pa 'bras bu rigs mthun pa skyed pa'i rgyu thun mong ma yin pa 'bras bu thug po che'i myu gu nyid skyed pa gzhan mi skyed pa dang /
lhas byin gyi rgyud kyang lhas byin nyid skyed kyi gzhan mi skyed pa la sogs pa'i khyad par can gyi rgyu gang dag yin pa de dag gis 'bras bu sgrub par byed pa nyid du khyed 'dod pa de 'gog par 'dod pa'i phyir /
rigs mthun pa skyed pa'i rgyu thun mong ma yin pa la sogs pa'i khyad par can dag ni 'bras bu dang mi 'dra ba'i phyir dper na gyo mo la sogs pa'i bzhin du pha rol po smra bar 'dod pa'i rgyu'i 'bras bu ma yin pas kho bo'i dpe med pa ma yin no / /
de ltar na gzhung gi tshogs des 'byung ba'i gzugs dang rgyur byas pa'i gzugs bkag pas gzugs kyi phung po mi srid par bstan to zhes bya ba ni mjug bsdu ba dang tshad ma'i 'bras bu ma yin te /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
gzugs kyi rgyu ni ma gtogs par / /
gzugs na gzugs ni rgyu med par / /
thal bar 'gyur te don gang yang / /
rgyu med pa ni gang na'ang med / /
gal te gzugs ni ma gtogs par / /
gzugs kyi rgyu zhig yod na ni / /
'bras bu med pa'i rgyur 'gyur te / /
'bras bu med pa'i rgyu med do / /
gzugs yod na yang gzugs kyi ni / /
rgyu yang 'thad par mi 'gyur nyid / /
gzugs med na yang gzugs kyi ni / /
rgyu yang 'thad par mi 'gyur nyid / /
rgyu med pa yi gzugs dag ni / /
'thad par mi rung rung ma yin / /
de'i phyir gzugs kyi rnam par rtog /
'ga' yang rnam par brtag mi bya / /
'bras bu rgyu dang 'dra ba zhes / /
bya ba 'thad pa ma yin te / /
'bras bu rgyu dang mi 'dra zhes / /
bya ba'ang 'thad pa ma yin no / /
zhes bya ba tshig le'ur byas pa'i gzhung sgrub pa dang bcas pa'i tshogs ci skad bstan pa des 'byung ba'i gzugs dang rgyur byas pa'i gzugs bkag pas re zhig gzugs kyi phung po mi srid par bstan to / /
da ni gzugs bkag pa bzhin du tshor ba la sogs pa dgag pa yang rim pa mtshungs par bstan par bya ste /
tshor dang 'du shes 'du byed dang /
sems dang dngos po thams cad kyang / /
rnam pa dag ni thams cad du / /
gzugs nyid kyis ni rim pa mtshungs / /
gzugs dgag pa bzhin du tshor ba la sogs pa dag dgag pa yang rim pa mtshungs pa'i phyir ro zhes bya bar dgongs te zhes bya ba ni ci ltar sngar gzugs dgag pa'i skabs su /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya ba la sogs pa'i tshig le'ur byas pa'i gzhung bsgrub pa dang bcas pa'i tshogs ci skad bstan pa dag gis gzugs rnam pa thams cad du mi 'thad pa'i rim pa ci skad bstan pa de nyid kyis tshor ba la sogs pa phung po lhag ma bzhi dang dngos po gzhan thams cad kyang rnam pa thams cad du mi 'thad par rim pa mtshungs so zhes bya bar bstan bcos mdzad pas dgongs te zhes bya bar sbyar ro / /
de la re zhig tshor ba dang 'du shes dang 'du byed rnams dang rnam par shes pa dag gzugs rnam pa thams cad du mi 'thad pa nyid kyis mi 'thad par rim pa mtshungs par bstan pa'i phyir ci ltar don dam par rdzas su yod pa ma yin te /
rang gi rgyu ma bzung na de'i blo med pa'i phyir dper na dmag la sogs pa bzhin no zhes bstan pa de bzhin du don dam par tshor ba dang /
'du shes dang 'du byed rnams dang rnam par shes pa dag kyang rdzas su yod pa ma yin te /
rang gi rgyu bzung na de'i blo med pa'i phyir dper na dmag la sogs pa bzhin no zhes rgyas par khong du chud par bya'o zhes bya ba la sogs pa dag smras so / /
'dir tshor ba la sogs pa dag gi rgyu gang yin zhe na /
de'i phyir tshor ba la sogs pa dag gi rgyu ni reg pa dang mig dang gzugs dang snang ba dang nam mkha' dang yid la byed pa la sogs pa dag yin par ci rigs par brjod par bya'o zhes bya ba smras te /
tshor ba'i rgyu thun mong ma yin pa ni reg pa'i rkyen gyis tshor ba zhes 'byung bas reg pa yin te ci ltar 'byung ba ma gtogs par gzugs med pa de bzhin du reg pa ma gtogs par tshor ba med la /
ci ltar gzugs ma gtogs par gzugs kyi rgyu med pa de bzhin du tshor ba ma gtogs par yang reg pa med do / /
tshor ba dang 'du shes dang 'du byed rnams dang rnam par shes pa dag gi rgyu thun mong ma yin pa ni sems dang sems las byung ba sa mang po pa thams cad kyi rkyen ni tha mi dad de /
rnam par shes pa'i tshogs rnams mig dang gzugs dang snang ba dang nam mkha' dang yid la byed pa la sogs pa'i rkyen rnams kyis ci rigs par skye ba ni sems las byung ba'i chos so mang po pa rnams kyang dmigs pa dang gnas dang rnam pa dang rdzas dang dus mtshungs pa'i tshul gyis skye bar ci rigs par brjod par bya ste /
de dag la yang ci ltar 'byung ba ma gtogs par gzugs med pa de bzhin du mig dang gzugs dang snang ba dang nam mkha' dang yid la byed pa dag ma gtogs par tshor ba dang 'du shes dang 'du byed rnams dang rnam par shes pa dag med la /
ci ltar gzugs ma gtogs par gzugs kyi rgyu med pa de bzhin du tshor ba dang 'du shes dang 'du byed rnams dang rnam par shes pa dag ma gtogs par yang mig dang gzugs dang snang ba dang nam mkha' dang yid la byed pa la sogs pa dag med do zhes ci rigs par brjod par bya'o / /
ci ltar don dam par gzugs ni rang gi tshogs pa'i yan lag dag las gzhan ma yin te /
de ma bzung na de'i blo med pa'i phyir dper na sa la sogs pa'i rang gi bdag nyid bzhin no zhes bya bas don dam par gzugs rang gi rgyu dag las gzhan ma yin par bstan pa de bzhin du 'dir yang don dam par tshor ba la sogs pa dag rang gi rgyu dag las gzhan ma yin par brjod par bya'o zhes bya ba ni ci ltar gzugs rang gi rgyu sa la sogs pa dag las gzhan ma yin par bstan pa de bzhin du 'dir yang tshor ba dang 'du shes dang 'du byed rnams dang rnam par shes pa dag kyang rang gi rgyu reg pa dang mig dang gzugs dang snang ba dang nam mkha' dang yid la byed pa la sogs pa dag las gzhan ma yin par brjod par bya'o / /
'dir sun 'byin pa dang sun 'byin pa'i lan dag kyang snga ma bzhin no zhes bya ba ni sngar /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bshad pa pha rol po dag gis brgal ba dag dang /
de dag gi lan du /
gzugs kyi rgyu ni ma gtogs par / /
gzugs na gzugs ni rgyu med par / /
thal bar 'gyur te don gang yang / /
rgyu med pa ni gang na'ang med / /
ces bya ba la sogs pa tshig le'ur byas pa'i gzhung bsgrub pa dang bcas pa'i tshogs ci skad bstan pa de dag thams cad 'dir yang de bzhin du ci rigs par sbyar bar bya'o / /
phung po rnams nyi tshe gzugs rnam pa thams cad du mi 'thad pa nyid kyis mi 'thad par rim pa mtshungs par ma zad kyi /
chos thams cad kyang gzugs rnam pa thams cad du mi 'thad pa nyid kyis mi 'thad par rim pa mtshungs par bstan pa'i phyir /
dngos po thams cad kyang zhes bya ba ni phung po las gzhan pa 'dus byas kyi chos med mod kyi /
de dag gi bye brag dag dgag pa brjod par bzhed pa de nye bar bzhag ste zhes bya ba la sogs pa smras te /
phung po rnams las gzhan pa 'dus byas kyi chos kyang gud na med la /
phung po rnams rnam pa thams cad du mi 'thad par bstan pa nyid kyis 'dus byas kyi chos thams cad kyang rnam pa thams cad du mi 'thad par grub mod kyi 'dir dngos po thams cad kyang zhes bye brag tu smos pa ni phung po de dag gi bye brag 'jig rten la grags pa gzhan dag gi dgag pa yang brjod par bzhed pas slob dpon gyis dngos po thams cad kyang zhes bya ba'i sgra de nye bar bzhag go / /
ci'i phyir de dag gi bye brag dag pa brjod par bzhed pas nye bar bzhag ce na /
de'i phyir yongs su brtags pa'i bum pa dang snam bu la sogs pa dag rdzas su yod pa nyid dang gzhan pa nyid dgag pa'i phyir ro zhes bya ba smras te /
bstan bcos mdzad pas phung po rnams rdzas su yod pa nyid ma yin pa dang gzhan dang gzhan nyid ma yin par dgag pa mdzad na rang gi sde pa dang phyi rol pa gzhan dag gis phung po rnams rdzas su yod pa nyid gzhan dang gzhan ma yin pa nyid du sgrub pa'i gtan tshigs dang dper yongs su brtags pa'i bum pa dang /
snam bu la sogs pa dag rdzas su yod pa nyid dang /
gzhan dang gzhan ma yin pa nyid dgag pa'i phyir dngos po thams cad kyang rnam pa thams cad du gzugs mi 'thad pa nyid kyis mi 'thad par rim pa mtshungs so zhes gsungs so / /
'dir yang snga ma bzhin du sbyor ba'i tshig dag ci rigs par brjod par bya'o zhes bya ba ni sngar /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya ba la sogs pas ci ltar don dam par gzugs rdzas su yod pa ma yin te /
rang gi rgyu ma bzung na de'i blo med pa'i phyir dper na dmag la sogs pa bzhin no zhes bstan pa de bzhin du 'dir yang don dam par bum pa dang snam bu la sogs pa dag kyang rdzas su yod pa ma yin te /
rang gi rgyu 'jim pa dang rgyu spun la sogs pa ma bzung na bum pa dang snam bu la sogs pa'i blo med pa'i phyir dper na dmag la sogs pa bzhin no zhes rgyas par brjod par bya ba dang /
ci ltar don dam par gzugs ni rang gi tshogs pa'i yan lag las gzhan ma yin te /
de ma bzung na de'i blo med pa'i phyir dper na sa la sogs pa'i rang gi bdag nyid bzhin no zhes bya bas don dam par gzugs rang gi rgyu dag las gzhan ma yin par bstan pa de bzhin du 'dir yang don dam par bum pa dang snam bu la sogs pa dag ni rang gi tshogs pa'i yan lag las gzhan ma yin te /
'jim pa dang rgyu spun la sogs pa ma bzung na bum pa dang snam bu la sogs pa'i blo med pa'i phyir dper na 'jim pa dang /
rgyu spun la sogs pa rang gi bdag nyid bzhin no zhes bya bas don dam par bum pa dang snam bu la sogs pa dag rang gi rgyu dag las gzhan ma yin par ci rigs par brjod par bya'o / /
de ltar phung po rnams ma grub pa'i phyir phung pos bsdus pa zhes bya ba'i gtan tshigs kyi don ma grub pa nyid do zhes bya ba la sogs pa ni mjug bsdu ba dang tshad ma'i 'bras bu yin te /
de ltar phung po rnams ma grub pa'i phyir sngar gyi sde pa dag na re don dam par skye mched rnams yod pa kho na yin te /
phung pos bsdus pa'i phyir ro zhes zer ba'i gtan tshigs kyi don de ma grub pa nyid do / /
dpe yang med de ci lta zhe na /
'di lta ste gzugs la sogs pa'i phung pos bsdus pa de dag don dam par yod do zhes bya ba med pa'i phyir ro zhes bya ba ni phyogs snga ma smra ba dag gi chos mi mthun pa'i phyogs kyi dpe 'di na gang yod pa ma yin pa de ni gzugs la sogs pa'i phung pos ma bsdus te /
dper na nam mkha'i me tog bzhin no zhes bya ba de las bzlog pa chos mthun pa'i phyogs kyi dpe nang gi skye mched rnams la ni phung pos bsdus pa yod de /
'di lta ste gzugs can bcu ni gzugs kyi phung pos bsdus la /
chos kyi skye mched ni phung po gsum dang gzugs kyi phung po'i phyogs gcig gis bsdus /
yid kyi skye mched ni rnam par shes pa'i phung pos bsdus pas de dag don dam par yod do zhes bya ba de med pa'i phyir ro / /
yang na gtan tshigs kyi don 'gal ba nyid kyang yin te /
phung pos bsdus pa ni tha snyad kho nar yod pa yin pa'i phyir ro zhes bya ba ni phyogs snga ma smra ba dag gi gtan tshigs kyi don phung pos bsdus pa zhes bya ba de ni tha snyad kho nar yod pa yin pa'i phyir des na kun rdzob tu yod par sgrub na ni khyed don dam par sgrub pa dang 'gal ba nyid yin pas ma grub bo / /
de ltar rigs pa des na /
stong pa nyid kyis brtsad byas tshe / /
gang zhig lan 'debs smra byed pa / /
de yis thams cad lan 'debs min / /
bsgrub par bya ba mtshungs par 'gyur / /
zhes bya ba ni de ltar gang gi phyir chos thams cad gzugs rnam pa thams cad du mi 'thad par rim pa mtshungs pa'i rigs pa des slob dpon klu sgrub kyi zhal snga nas kyis chos thams cad don dam par ngo bo nyid med pa nyid du bsgrubs nas tshangs pa mtshungs par spyod pa rnams la phan gdags pa'i phyir tshig le'ur byas pa tha ma 'di gnyis bka' stsal to zhes bya bar sbyar ro / /
'di skad bstan te 'di la dbu ma pas stong pa nyid kyis brtsad cing 'gyed pa brtsams te chos thams cad stong pa nyid du yongs su gleng ba'i tshe rgol ba gang zhig stong pa nyid ma yin pas lan 'debs shing smra bar byed pa de'i lan de dag thams cad kyis ni dbu ma pa la lan btab pa ma yin te /
ci'i phyir zhe na /
bsgrub par bya ba dang mtshungs par 'gyur ba'i phyir te /
'di lta ste /
dper na dbu ma pas dngos po thams cad ngo bo nyid stong pa'o zhes dam bcas nas bsgrub par bya ba'i dpe bstan pa'i phyir gzugs dang snam bu dang bum pa ngo bo nyid stong pa yin no zhes brtsad pa zhes pa'i tshe dngos por smra ba gang zhig gzugs dang snam bu dang bum pa'i ngo bo nyid stong pa ma yin te /
de dag gi rgyu sa la sogs pa dang rgyu spun la sogs pa dang 'jim pa la sogs pa yod pa'i phyir ro zhes lan 'debs shing smra bar byed pa de'i lan de dag thams cad kyis ni dbu ma pa la lan btab pa ma yin te /
ci'i phyir zhe na /
gzugs dang snam bu dang bum pa'i rgyu de dag kyang bsgrub par bya ba gzugs dang snam bu dang bum pa bdag nyid dang mtshungs par ngo bo nyid stong pa yin par 'gyur ba'i phyir ro zhes bya ba lta bu'o / /
stong pa nyid kyis brtsad byas tshe / /
zhes bya ba bstan pa'i phyir /
de kho na brtag pa'i mtshan nyid la dngos po 'ga' zhig gi don dam pa'i ngo bo nyid brtag pa brtsam pa na stong pa nyid kyis don dam par skye mched rnams skye ba med pa dang rdzas su yod pa ma yin par tshad ma yongs su bzung ste brtsad cing 'gyed pa byas pa'i tshe zhes bya ba smras te /
dbu ma pa dngos por smra ba dag la stong pa nyid kyis brtsad pa byas pa'i tshe zhes bya bar sbyar ro / /
dbu ma pas gang gi tshe dngos por smra ba dag la stong pa nyid kyis brtsad pa byas pa'i tshe zhe na /
de kho na brtag pa'i mtshan nyid la dngos po 'ga' zhig gi don dam pa pa'i ngo bo nyid brtag pa la brtsam na zhes bya ba smras te /
gang gi tshe chos thams cad kyi de kho na'i mtshan nyid rtog par byed pa de'i tshe na phyi dang nang gi dngos po 'ga' zhig gi don dam pa pa'i ngo bo nyid brtag pa brtsam pa na'o / /
dbu ma pas rnam pa gang gis dngos por smra ba dag la brtsad pa byas pa'i tshe na /
stong pa nyid kyis zhes bya ba smras so / /
stong pa nyid ston pa de bstan pa'i don dam pa'i skye mched rnams skye ba med pa dang rdzas su yod pa ma yin par tshad ma yongs su bzung ste brtsad cing 'gyed pa byed pa'i tshe zhes bya ba smras te /
rkyen brtag pa'i rab tu byed pa dang po'i skabs su /
bdag las ma yin gzhan las min / /
gnyis las ma yin rgyu med min / /
dngos po gang dang gang na yang / /
skyes pa nam yang yod ma yin / /
zhes bya ba la sogs pas skye ba'i phyogs bzhi po de dag dgag pa'i phyir don dam par skye mched rnams bdag dang gzhan dang gnyis dang rgyu med pa las skye ba med par tshad ma yongs su bzung ste brtsad cing 'gyed pa byed pa'i tshe dang /
phung po brtag pa'i rab tu byed pa bzhi pa 'di nyid kyi skabs su /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya ba la sogs pas rdzas su yod par 'dod pa'i phyogs dgag pa'i phyir don dam par gzugs rdzas su yod pa ma yin te /
rang gi rgyu ma bzung na de'i blo med pa'i phyir dper na dmag la sogs pa bzhin no zhes bya bas rdzas su yod pa ma yin par tshad ma yongs su bzung ste brtsad cing 'gyed pa byas pa'i tshe'o / /
gang zhig lan 'debs smra byed pa / /
zhes bya ba bstan pa'i phyir /
gang zhig rtog ge phyi ma nye bar bzhag pas lan 'debs shing smra bar byed pa zhes bya ba smras te /
dngos por smra ba gang zhig dbu ma pa la lan 'debs shing smra bar byed pa zhes bya bar sbyar ro / /
dngos por smra ba dag sgrub pa gang gis dbu ma pa la lan 'debs shing smra bar byed ce na /
rtog ge phyi ma nye bar bzhag pas lan 'debs shing smra bar byed pa zhes bya ba smras te /
dngos por smra ba dag dbu ma pa la 'di skad ces /
don dam par nang gi skye mched rnams skye ba kho na yin te /
la la'i dga' ba dang yongs su gdung ba'i rgyu yin pa'i phyir dper na bum pa la sogs pa bzhin no zhes bya ba dang don dam par nang gi skye mched rnams rdzas su yod pa kho na yin te /
phan 'dogs par byed pa'i phyir dper na mya ngan las 'das pa bzhin no zhes bya ba la sogs pa rtog ge phyi ma nye bar bzhag pas lan 'debs shing smra bar byed pa yin no / /
de yis thams cad lan btab min / /
zhes bya ba bstan pa'i phyir de yis /
de dag thams cad ni lan btab pa ma yin te zhes bya ba smras te dngos por smra ba de'i lan de dag thams cad kyis dbu ma pa la lan btab pa ma yin no zhes bya bar sbyar ro / /
bsgrub par bya dang mtshungs par 'gyur / /
zhes bya ba bstan pa'i phyir bsgrub par bya ba dang mtshungs par 'gyur ba'i phyir ro zhes bya ba smras te /
ci'i phyir de'i lan de dag thams cad kyis dbu ma pa la lan btab pa ma yin zhe na /
de'i rtog ge phyi ma'i gtan tshigs dang dpe de dag bsgrub par bya ba dang mtshungs par ma grub par 'gyur ba'i phyir ro zhes bya bar sbyar ro / /
ci'i phyir bsgrub par bya ba dang mtshungs par 'gyur zhe na /
de'i ston pa'i gtan tshigs dang dpe de dag bsgrub par bya ba dang mtshungs par ma grub pa'i phyir rtog ge phyi ma mi 'grub bo zhes bya bar dgongs so zhes bya ba smras te /
don dam par skye mched rnams skye ba rdzas su yod pa de ston pa'i gtan tshigs dang dpe la la'i dga' ba dang yongs su gdung ba'i rgyu yin pa'i phyir dper na bum pa la sogs pa bzhin no zhes bya ba dang /
phan 'dogs par byed pa'i phyir dper na mya ngan las 'das pa bzhin no zhes bya ba de dag dbu ma pas bsgrub par bya ba skye mched rnams don dam par ma grub pa dang mtshungs par ma grub pa'i phyir rtog ge phyi ma mi 'grub po zhes bya bar dgongs te /
ci ltar don dam par skye mched rnams skye bar ma grub pa dang rdzas su yod par ma grub pa de bzhin du don dam par la la'i dga' ba dang yongs su gdung ba'i rgyu yin pa'i phyir zhes bya ba dang /
bum pa zhes bya ba dang /
phan 'dogs par byed pa'i phyir zhes bya ba dang /
mya ngan las 'das pa zhes bya ba dag kyang ma grub pa'i phyir rtog ge phyi ma mi 'grub ste chos thams cad skye ba med pa dang rdzas su med pa yin pa'i phyir gtan tshigs kyang med la dpe yang med pas lan btab pa ma yin no zhes bya bar dgongs so / /
de bzhin du /
stong pa nyid kyis bshad byas tshe / /
gang zhig skyon 'dogs smra byed pa / /
de yis thams cad skyon brtags min / /
bsgrub par bya dang mtshungs par 'gyur / /
zhes bya bas kyang 'di skad bstan te /
'di la dbu ma pas stong pa nyid kyis dngos po ngo bo nyid med pa nyid du rnam par bshad pa'i tshe rgol ba gang zhig stong pa nyid ma yin pas skyon 'dogs shing smra bar byed pa de'i skyon 'dogs par byed pa de dag thams cad kyis kyang dbu ma pa la skyon btags pa ma yin te /
ci'i phyir zhe na /
bsgrub par bya ba dang mtshungs par 'gyur ba'i phyir te 'di lta ste dper na dbu ma pas dngos po thams cad ngo bo nyid stong pa'o zhes dam bcas nas bsgrub par bya ba'i dpe bstan pa'i phyir phung po la sogs pa dag ngo bo nyid stong pa yin no zhes rnam par bshad pa byas pa'i tshe /
dngos por smra ba gang zhig phung po la sogs pa dag yod pa kho na yin te bden pa la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa de'i skyon 'dogs pa de dag thams cad kyis ni dbu ma pa la skyon btags pa ma yin te /
ci'i phyir zhe na /
phung po la sogs pa dag yod pa kho na yin te bden pa la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa de dag kyang bsgrub par bya ba phung po la sogs pa nyid dang mtshungs par ngo bo nyid stong pa yin par 'gyur ba'i phyir ro zhes bya ba lta bu'o / /
stong pa nyid kyis bshad byas tshe / /
zhes bya ba bstan pa'i phyir phung po dang khams dang skye mched dag ngo bo nyid med pa nyid du bstan pa na stong pa nyid kyis sbyor ba rnam par dbye ba byas te rnam par bshad pa'i tshe zhes bya ba smras te /
dbu ma pas dngos po smra ba dag la stong pa nyid kyis rnam par bshad pa byas pa'i tshe zhes bya bar sbyar ro / /
dbu ma pas gang gi tshe dngos por smra ba dag la stong pa nyid kyis rnam par bshad pa byas pa'i tshe zhe na /
phung po dang khams dang skye mched dag ngo bo nyid med pa nyid du bstan pa na zhes bya ba smras te /
gang gi tshe chos thams cad kyi de kho na'i mtshan nyid rtog par byed pa de'i tshe na phung po dang khams dang skye mched dag ngo bo nyid med pa nyid du bstan pa na'o / /
dbu ma pas rnam pa gang gis dngos por smra ba dag la rnam par bshad pa byas pa'i tshe zhe na /
stong pa nyid kyis zhes bya ba smras so / /
stong pa nyid ston pa de bstan pa'i phyir sbyor ba rnam par dbye ba byas te rnam par bshad pa'i tshe zhes bya ba smras te /
tshig le'ur byas pa snga ma shos kyi skabs su /
stong pa nyid kyis brtsad byas tshe / /
zhes smras pa'i sbyor ba de nyid 'dir /
stong pa nyid kyis brtsad byas tshe / /
zhes bya bar rnam par dbye ba byas te rnam par bshad pa'i tshe'o / /
gang zhig skyon 'dogs smra byed pa / /
zhes bya ba bstan pa'i phyir /
gang zhig tshad ma log pas blo gros bslad pa nyid kyis phung po la sogs pa dag yod pa kho na yin te /
bden pa la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa zhes bya ba smras te /
dngos por smra ba gang zhig dbu ma pa la skyon 'dogs shing smra bar byed pa zhes bya bar sbyar ro / /
dngos por smra ba dag sgrub pa gang gis dbu ma pa la skyon 'dogs shing smra bar byed ce na /
tshad ma log pas blo gros bslad pa nyid kyis phung po la sogs pa dag yod pa kho na yin te bden pa la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa zhes bya ba smras te 'dir yang tshig le'ur byas pa snga ma shos kyi skabs su /
gang zhig lan 'debs smra byed pa / /
zhes /
smos pa'i sbyor ba de nyid 'dir / /
gang zhig skyon 'dogs smra byed pa / /
zhes bya ba rnam par dbye bar bya'o / /
dngos por smra ba dag bstan bcos ngan pa dag dang ldan pa'i tshad ma log pas blo gros bslad pa nyid kyis dbu ma pa la 'di skad ces don dam par phung po rnams yod pa kho na yin te /
'phags pa'i bden pas bsdus pa'i phyir zhes bya ba dang don dam par khams dang skye mched rnams yod pa kho na yin te phung po la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa yin no / /
de yis thams cad skyon btags min / /
zhes bya ba bstan pa'i phyir de yis de dag thams cad kyang skyon btags shing sun phyin pa ma yin te zhes bya ba smras te /
'dir yang tshig le'ur byas pa snga ma shos kyi skabs su /
de yis thams cad lan btab min / /
zhes smos pa'i sbyor ba de nyid 'dir /
de yis thams cad skyon btags min / /
zhes bya bar rnam par dbye ba byas te /
dngos por smra ba de'i skyon 'dogs pa de dag thams cad kyis ni dbu ma pa la skyon btags pa ma yin no zhes bya bar sbyar ro / /
bsgrub par bya dang mtshungs par 'gyur / /
zhes bya ba bstan pa'i phyir bsgrub par bya ba dang mtshungs par 'gyur ba'i phyir ro zhes bya ba'i tshig gi lhag ma'o zhes bya ba smras te /
ci'i phyir de'i skyon 'dogs pa de dag thams cad kyis dbu ma pa la skyon btags pa ma yin zhe na de'i tshad ma log pas blo gros bslad pa nyid kyis phung po la sogs pa dag yod pa kho na yin te /
bden pa la sogs pas bsdus pa'i phyir ro zhes bya ba la sogs pas skyon 'dogs shing smra bar byed pa de dag bsgrub par bya ba dang mtshungs par ma grub par 'gyur ba'i phyir ro zhes bya ba'i tha tshig go / /
ci lta zhe na zhes bya ba ni pha rol po na re ci ltar bsgrub par bya ba dang mtshungs par 'gyur zhes dri ba yin no / /
de'i lan du sun dbyung ba dang 'dra ba'i phyir bsgrub par bya ba ma grub pa nyid dang spyir mtshungs te zhes bya ba smras te /
dngos por smra ba dag gi skyon 'dogs par byed pa de dag dbu ma pas dngos po thams cad ma grub par sun phyung ba dang 'dra ba'i phyir bsgrub par bya ba dngos po yod par ma grub pa nyid dang skyon 'dogs pa de dag ma grub pa nyid spyir mtshungs so / /
de nyid bstan pa'i phyir slob dpon 'phags pa lhas dbu ma pa'i tshig le'ur byas pa brgya pa la /
dngos po gcig la gang lta ba / /
de ni kun la'ang lta bar 'dod / /
gcig gi stong nyid gang yin pa / /
de nyid kun gyis stong pa nyid / /
ces gsungs so zhes bya bas bsgrub par bya ba dang mtshungs par 'gyur ba'i khungs bstan to / /
de la 'dir rab tu byed pa'i don ni skye mched rnams yod par ston pa nye bar gzhag pa'i sgrub pa'i skyon brjod pas phung po rnams ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te phung po brtag pa'i rab tu byed pa bzhi pa'i skabs 'dir rab tu byed pa'i don tshad ma'i 'bras bur lta ba ni pha rol pos skye mched rnams yod par ston pa'i phyogs snga ma don dam par skye mched rnams yod pa kho na yin te /
phung pos bsdus pa'i phyir ro zhes bya la sogs pa nye bar gzhag pa de dag gi sgrub pa'i skyon brjod pas phung po rnams ngo bo nyid med pa nyid du bstan pa yin no / /
phung po rnams ngo bo nyid med pa nyid du bstan pa la yon tan ci yod pa bstan pa'i phyir dang /
phung po rnams ngo bo nyid med pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir yid ches pa'i lung gi khungs kyis kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa phung po lnga po dag gis mngon par 'grub par gtogs pa ston pa gang yin pa de ni shes rab kyi pha rol tu phyin pa ma yin no zhes bya ba la sogs pa gsungs pa'i lung gi don de grub cing yid ches pa'i lung gi khungs des phung po rnams ngo bo nyid med pa nyid du bsgrubs pa yin no / /
de la /
mngon par 'grub par gtogs pa ston pa zhes bya ba ni skye bar bsdus pa ston pa zhes bya ba'i tha tshig go / /
'byung ba dang 'byung ba las gyur pa'i gzugs bsal ba'i lung yang 'di yin te /
de'i phyir rab kyi rtsal gyis rnam par gnon pa gzugs ngo bo nyid dang bral ba ni gzugs so / /
de bzhin du tshor ba dang /
'du shes dang /
'du byed rnams dang /
rnam par shes pa ngo bo nyid dang bral ba ni rnam par shes pa'o / /
gzugs dang tshor ba dang 'du shes dang 'du byed rnams dang rnam par shes pa dag gi ngo bo nyid dang bral ba gang yin pa de ni shes rab kyi pha rol tu phyin pa'o / /
rab kyi rtsal gyis rnam par gnon pa gzugs ngo bo nyid med pa ni gzugs so / /
de bzhin du tshor ba dang /
'du shes dang /
'du byed rnams dang /
rnam par shes pa ngo bo nyid med pa ni rnam par shes pa'o / /
gzugs dang tshor ba dang 'du shes dang 'du byed rnams dang rnam par shes pa dag gi ngo bo nyid med pa gang yin pa de ni shes rab kyi pha rol tu phyin pa'o zhes bya ba gsungs so / /
de bzhin du 'phags pa tshangs pa khyad par sems kyis zhus pa'i mdo las /
ngas ni 'jig rten phung po bstan / /
de la 'jig rten gnas par gyur / /
mkhas pas de la mi gnas pa / /
'jig rten chos kyis mi gos so / /
zhes bya ba la sogs pa gsungs pa'i lung gi don de yang grub cing yid ches pa'i lung gi khungs des kyang phung po rnams ngo bo nyid med pa nyid du bsgrubs pa yin te /
ngas 'jig rten la phung po bstan pa de dag la 'jig rten gang dag la gnas shing chags pa dang lhag par chags par gyur pa de dag ni skye ba dang rga ba dang na ba dang 'chi ba la sogs pa phung po'i chos rnams kyis gnod par 'gyur ro / /
mkhas pa gang dag phung po de dag la mi gnas shing ma chags pa dang lhag par chags par ma gyur pa de dag ni 'jig rten gyi chos rnams kyis mi gos te /
de ni shes rab kyi pha rol tu phyin pa'o / /
ci ltar de la mi gnas 'gyur / /
zhes dri ba'i lan du de nyid las /
'jig rten nam mkha'i mtshan nyid de / /
nam mkha' la yang mtshan nyid med / /
de phyir de yis de rtogs pas / /
'jig rten chos kyis mi gos so / /
zhes bya ba tshigs su bcad pa gzhan gsungs te /
ci ltar nam mkha' la dngos po med cing mtshan nyid med pa de bzhin du phung po la sogs pa dngos po rnams la yang dngos po med cing mtshan nyid med par rtogs pas 'jig rten gyi chos rnams kyis mi gos so zhes gsungs te /
de ni shes rab kyi pha rol tu phyin pa'o / /
de bzhin du 'phags pa sum brgya pa'i mdo las /
byang chub sems dpa' gzugs dang sgra dang dri dang ro dang reg bya dang chos la gnas te sbyin pa sbyin par mi bya'o zhes bya ba gsungs pa'i lung gi don de yang grub cing yid ches pa'i lung gi khungs des kyang phung po rnams ngo bo nyid med pa nyid du bsgrubs pa yin te /
de ni rgyur byas pa'i gzugs dgag pa bsgrub pa'i lung yin te de yang shes rab kyi pha rol tu phyin pa'o / /
de bzhin du 'phags pa lang kar gshegs pa'i mdo las /
srid pa gsum ni btags pa tsam / /
ngo bo nyid kyis dngos po med / /
btags pa dngos po'i rang bzhin du / /
ngan rtog rnams ni rtog par byed / /
ces bya ba la sogs pa gsungs pa'i lung gi don de yang grub cing yid ches pa'i lung gi khungs des kyang phung po rnams ngo bo nyid med pa nyid du bsgrubs pa yin te /
de ni phung po rnams tha snyad kho nar yod pa nyid du bstan pa'i don dam par ngo bo nyid med pa nyid du bstan pa'i lung yin no / /
don de nyid bstan pa'i phyir yang de nyid las /
blo yis rnam par brtags byas na /
ngo bo nyid ni gzung du med / /
de phyir de dag brjod med dang / /
ngo bo nyid ni med par bstan / /
zhes bya ba la sogs pa gsungs pa de dag grub pa yin no zhes bya ba ni gang gi phyir don dam par dngos po rnams la blos rnam par brtags na ngo bo nyid cha phra ba'am /
rags pa gzung du med pa de'i phyir de bzhin gshegs pas dngos po de dag brjod du med pa dang ngo bo nyid med par bstan pa gang yin pa de grub cing yid ches pa'i lung gi khungs des kyang phung po rnams ngo bo nyid med pa nyid du bsgrubs pa yin te /
de ni shes rab kyi pha rol tu phyin pa'o / /
gang gi phyir theg pa chen po'i mdo sde mtha' yas pa dag las phung po rnams ngo bo nyid med pa nyid du bstan pa de'i phyir 'dir yang phung po la sogs pa ngo bo nyid med pa nyid du bstan to / /
de ltar yid ches pa'i lung de dag bsgrubs pa ni phung po rnams ngo bo nyid med pa nyid du bstan pa'i yon tan yin te /
de'i phyir kho bos rang gi bsam pas rtog ge skam po tsam gyis phung po rnams ngo bo nyid med pa nyid du bstan pa ma yin te /
de ltar lung de dag kyang yod do / /
slob dpon legs ldan byed kyis nye bar sbyar ba dbu ma pa'i rtsa ba'i 'grel pa shes rab sgron ma las phung po brtag pa zhes bya ba ste rab tu byed pa bzhi pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs s+ho // //
bam po sum cu gsum pa /
da ni stong pa nyid kyi mi mthun pa'i phyogs kyi khyad par dgag pas khams rnams ngo bo nyid med pa nyid du bstan pa'i don gyi dbang gis rab tu byed pa lnga pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du lta ste /
tshig gi don snga ma bzhin no / /
de la dam bcas pa la 'jug pa'i rgyu'i don gyi dbang du byas nas da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs te 'di lta ste /
skye mched la sogs pa dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos sa la sogs pa dag yod pa nyid du ston pa'i gtan tshigs su mtshan nyid yod pa'i phyir ro zhes smras pa dag yin no / /
de dgag pas zhes bya ba ni stong pa nyid kyis mi mthun pa'i phyogs kyi khyad par de dgag pa'i dbang du byas nas rab tu byed pa lnga pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas khams rnams dngos po ngo bo nyid med pa nyid du bstan pa'i don gyi dbang gis rab tu byed pa lnga pa brtsam mo zhes bya ba smras te /
khams rnams ngo bo nyid med pa nyid du bstan pa ni rab tu byed pa 'di'i 'bras bu yin no / /
rab tu byed pa bstan ma thag par /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bshad pa'i phyir zhes bya ba ni phung po brtag pa'i rab tu byed pa bstan ma thag par bstan bcos mdzad pas de skad ces bshad pa'i phyir rang gi sde pa dag gis de ni mi bzod pas de'i phyir re zhig rang gi sde pa dag na re 'di skad ces zer ro zhes bya bar sbyar ro / /
'di la bcom ldan 'das kyis rgyal po chen po khams drug po 'di dag ni skyes bu'o zhes gsungs pas zhes bya ba ni sde pa gzhan dag gi gzhung las de skad ces gsungs pas khams drug po sa dang /
chu dang me dang rlung dang /
nam mkha' dang /
rnam par shes pa zhes bya ba dag gi mtshan nyid sra ba dang /
gsher ba dang /
tsha ba dang /
g.yo ba dang /
skabs 'byed pa dang /
rnam par shes par byed pa dag ston to zhes bya ba ni khams drug po dag gi mtshan nyid kyi gzhi dang mtshan nyid yod par dam 'cha' ba yin no / /
nam mkha'i me tog la sogs pa lta bu med pa dag ni skyes bu'i rgyu nyid du ma bstan pas zhes bya ba ni chos mi mthun pa'i phyogs kyi dpe yin no / /
de'i phyir slob dpon gyis sa la sogs pa dag la yang gzugs kyi rgyu med do zhes dam bca' ba byas pa de ni khas blangs pa la gnod par 'gyur ro zhes bya ba ni bstan bcos mdzad pas /
gzugs zhes bya ba ma gtogs par / /
gzugs kyi rgyu yang mi snang ngo / /
zhes dam bca' ba byas pa de ni bcom ldan 'das kyis rgyal po chen po khams drug po 'di dag ni skyes bu'o zhes gsungs pa'i lung khas blangs pa la gnod par 'gyur ro zhes zer ro / /
gal te de bzhin gshegs pas tha snyad du khams drug po dag skyes bu'o zhes bstan par khas blangs pas nyes pa med do zhe na zhes bya ba ni rang gi sde pa dag na re gal te khyed dbu ma pa na re /
bcom ldan 'das kyis rgyal po chen po khams drug po 'di dag ni skyes bu'o zhes gsungs pa ni de bzhin gshegs pas kun rdzob kyi bden par de skad bstan par nged dbu ma pas khas blangs pas nged cag la khas blangs pa la gnod par 'gyur ba'i nyes pa med do zhes zer na'o / /
don dam par bstan par khas blangs pa'i phyir nyes pa med pa ma yin no zhes bya ba ni nged rang gi sde pa dag gis bcom ldan 'das kyis rgyal po chen po khams drug po 'di dag ni skyes bu'o zhes gsungs pa'i lung de don dam par khas blangs pa'i phyir khyed dbu ma pa la khas blangs pa la gnod par 'gyur ba'i nyes pa med pa ma yin no / /
gal te de ma grub pa'i phyir rigs pa ma yin no zhe na zhes bya ba ni gal te khyed dbu ma pa na re don dam par bstan par khas blangs pa de nged la ma grub pa'i phyir rigs pa ma yin no zhes zer na'o / /
ma grub pa ma yin te zhes bya ba ni khyed dbu ma pa la yang don dam par bstan pa de ma grub pa ma yin te zhes bsgrub pa yin no / /
de nyid kyi tshad ma bstan pa'i phyir don dam par sa la sogs pa khams rnams yod pa kho na yin te /
de dag gi mtshan nyid yod pa'i phyir ro / /
'di la bcom ldan 'das kyis gang don dam par med do zhes gsungs pa de la ni mtshan nyid med de dper na nam mkha'i me tog bzhin no / /
sa la sogs pa dag la ni sra ba nyid la sogs pa'i mtshan nyid dag yod pas de ltar de dag gi mtshan nyid yod pa'i phyir sa la sogs pa khams rnams yod pa kho na yin no zhes zer ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis /
de la 'dir nam mkha'i ngo bo nyid stong pa nyid kyis bstan sla ba'i phyir dang /
de yod pa ma yin par bstan pas khams lhag ma rnams dgag pa yang sla ba'i phyir slob dpon gyis nam mkha'i khams kho na'i dbang du mdzad de bshad pa /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba la sogs pa smras so / /
dbyer med pa'i phyir ro zhes bya bar dgongs so zhes bya ba ni gal te dbyer yod na ni snga phyi yang yod par 'gyur ba zhig na nam mkha'i mtshan nyid kyi gzhi dang mtshan nyid la ni dbyer med pa'i phyir slob dpon gyis de las dgongs nas nam mkha'i mtshan nyid kyi snga rol na nam mkha' cung zad kyang yod pa ma yin no zhes gsungs so / /
dbyer med pa nyid bstan pa'i phyir 'di la bye brag tu smra ba dag nam mkha' ni mi sgrib pa kho nar ston pas mi sgrib pa nyid nam mkha' yin la de yang yod pa nyid du sgrub pas zhes bya ba la sogs pa smras te /
nyan thos bye brag tu smra ba dag na re nam mkha'i mtshan nyid ni mi sgrib pa'o zhes zer bas mi sgrib pa dang nam mkha' tha mi dad de dbyer med pa yin no / /
de dag nam mkha' de yang yod pa nyid du sgrub te de ni mi 'grub bo / /
ci'i phyir mi 'grub ce na /
de'i phyir mi sgrib pa yod pa nyid kyis bsgrub par bya ba dang sgrub pa mi 'grub ste /
dper na sgra ni mi rtag ste mi rtag pa'i phyir ro zhes bya ba de bzhin du 'dir yang nam mkha' yod de nam mkha' yin pa'i phyir ro zhes bya ba smras te /
dper na sgra ni mi rtag ste mi rtag pa'i phyir ro zhes bya ba de dam bcas pa'i don gyi phyogs gcig yin pas mi 'grub pa de bzhin du bye brag tu smra ba dag gis nam mkha' yod de nam mkha' yin pa'i phyir ro zhes bya ba de yang dam bcas pa'i don gyi phyogs gcig yin pas mi sgrib pa yod pa nyid kyis bsgrub par bya ba dang sgrub pa mi 'grub pa'i phyir nam mkha' yod pa nyid du mi 'grub po / /
yang na gang dag dbu ma pa'i bstan bcos kyi tshul la sdang ba dag 'di skad ces gang gi phyir rim mam cig car de mi 'thad par 'gyur ba'i mtshan nyid kyi gzhi dang mtshan nyid dag gzhan nyid yin par khas mi len te /
skyes bu chen po'i mtshan rnams las skyes bu chen po gzhan yin par mi rigs pa bzhin no zhes bya ba ni rang gi sde pa gang dag dbu ma pa'i bstan bcos kyi tshul la sdang zhing khams rnams rdzas su yod par 'dod pa dag na re khyed dbu ma pas /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba mtshan nyid kyi gzhi dang mtshan nyid dag rim mam cig car gyi sgo nas nam mkha' de yod par mi 'thad par bsgrub pa'i mtshan nyid kyi gzhi dang mtshan nyid dag gal te gzhan nyid yin na ni nam mkha'i mtshan nyid kyi snga rol na nam mkha' cung zad kyang yod pa ma yin no zhes bsgrub tu yang rung ba zhig na /
mtshan nyid kyi gzhi dang mtshan nyid dag dper na skyes bu chen po'i mtshan rnams las skyes bu chen po gzhan nyid yin par mi rigs pa bzhin du gzhan nyid yin par khas mi len pas dbu ma pa'i gtan tshigs kyi don mi 'grub po zhes zer ba yin no / /
'dir kha cig na re mtshan nyid kyi sgra'i yul ni mtshan nyid kyi gzhi yin pas mtshan nyid ni byed pa yin la mtshan nyid kyi gzhi ni las yin te /
de gnyis ni mtshon par byed pa dang mtshon par bya ba'i tshul gyis tha dad pa nyid yin na 'dir smra ba po khyed kyis mtshan nyid kyi gzhi dang mtshan nyid dag gzhan nyid yin par khas mi len te /
skyes bu chen po'i mtshan rnams las skyes bu chen po gzhan yin par mi rigs so zhes smras pa ni byed pa dang las gcig tu 'gyur ba'i skyon du 'gyur bas mi rung ngo zhes zer ba'i phyogs snga ma khong nas dbyung ba de'i lan du 'dir smra ba po de dag nyid kyis 'di la de mtshon par bya ba yin pas mtshan nyid de /
las la bya ba'i rkyen brjod pa'i phyir ro zhes smra'o zhes zer ro zhes bya ba smras te /
'di la mtshan nyid de nyid mtshon par bya ba yin pas mtshan nyid de /
mtshan nyid las mtshan nyid kyi gzhi gzhan nyid ma yin no / /
ci'i phyir zhe na /
las la bya ba'i rkyen brjod pa'i phyir ro zhes smra'o zhes zer te /
brda sprod pa las zag pa zhes bya ba'i sgra'i yul ni rnam pa gsum ste bya ba dang byed pa dang gzhi'o / /
de la ci ltar zag pa zhes bya ba'i sgra'i yul bya ba yin zhe na /
zag pa zhes bya ba ni zag par bya ba'i dngos po chu la sogs pa la brjod pa'i phyir ro / /
zag pa zhes bya ba'i sgra'i yul ci ltar byed pa yin zhe na /
zag pa zhes bya ba ni lag pa la sogs pa'i byed pa 'dis zag par byed pas zag pa'o zhes brjod pa'i phyir ro / /
zag pa zhes bya ba'i sgra'i yul ci ltar gzhi yin zhe na /
zag pa zhes bya ba ni gzhi'i phyogs 'dir zag pas zag pa'o zhes brjod pa'i phyir ro / /
de la ci ltar zag pa zhes bya ba'i sgra'i yul las yin par brjod pa de bzhin du 'dir yang mtshan nyid ces bya ba'i sgra'i yul ni de mtshon par bya ba yin pas mtshan nyid de /
las la bya ba'i rkyen brjod pa'i phyir nyes pa med do zhes smra'o zhes zer ro / /
de skad ces zer ba de'i lan du 'dir 'grel pa byed pa nyid kyis de dag gi de ltar khas blangs pa nyid la yang /
nam mkha'i mtshan nyid snga rol na / /
nam mkha' cung zad yod ma yin / /
nam mkha' nyid mtshan nyid yin na de nyid kyis de bsgrub pa'i phyir nye bar sbyor ba byed pa ni gtan tshigs su mi rung ste don ma grub pa'i phyir des na gang gis ci zhig sgrub par 'gyur zhes bya ba smras te /
khyed nyid na re mtshan nyid [(]gyi [,]kyi [)]gzhi dang mtshan nyid dag gal te gzhan nyid yin na ni nam mkha'i mtshan nyid kyi snga rol na nam mkha' cung zad kyang yod pa ma yin no zhes bsgrub tu yang rung ba zhig na /
mtshan nyid kyi gzhi dang mtshan nyid dag dper na skyes bu chen po'i mtshan rnams las skyes bu chen po gzhan nyid yin par mi rigs pa bzhin du gzhan nyid yin par khas mi lan to zhes zer bas nam mkha' nyid mtshan nyid yin pas de nyid kyis de bsgrub pa'i phyir nye bar sbyor bar byed pa ni dam bcas pa'i don gyi phyogs gcig yin pa'i phyir dper na sgra ni mi rtag ste mi rtag pa'i phyir ro zhes bya ba bzhin du gtan tshigs su mi rung ste /
bsgrub par bya ba'i don yang ma grub la sgrub pa'i don kyang ma grub pa'i phyir des na gang gis ci zhig bsgrub par 'gyur te /
de'i phyir slob dpon gyis nam mkha'i mtshan nyid dang nam mkha' dbyer med pa'i phyir snga phyi med pas nam mkha'i mtshan nyid kyi snga rol na nam mkha' cung zad kyang yod pa ma yin no zhes bshad pa de ni legs par gsungs pa yin no / /
ci ste yang tha snyad du yod pa'i nam mkha' ni mi sgrib pa nyid yin par grags so zhe na zhes bya ba ni gal te pha rol po dag na re kun rdzob kyi tha snyad du yod pa'i nam mkha' ni khyed dbu ma pas kyang mi sgrib pa nyid kyi mtshan nyid dang ldan par grags pa nyid du khas blangs la /
kho bo cag gis kyang khas blangs pas de'i phyir tha snyad du yod pa'i nam mkha'i mtshan nyid mi sgrib pa nyid yin par grags pa'i gtan tshigs des don dam par nam mkha' yod pa nyid du bsgrub par bya'o zhes zer ba yin no / /
de skad ces zer ba de'i lan du 'dir 'grel pa byed pa nyid kyis de bstan pa'i phyir gtan tshigs mi 'dod do zhes bya ba smras te /
gal te kun rdzob tu mi sgrib pa nyid kyis mtshan nyid gtan tshigs su 'dod na des ni nam mkha' yod pa nyid du tha snyad par bstan pa yin gyi don dam par bstan pa ma yin pas des na mi sgrib pa nyid nam mkha' yin pas gcig pa nyid du gyur pa'i phyir bsgrub par bya ba gang yin pa de nyid sgrub pa yin pas gtan tshigs kyi don ma grub pa nyid so na gnas pa yin pas kun rdzob tu yod pa de bstan pa'i phyir gtan tshigs mi 'dod do / /
don dam par ma grags pas de bstan pa la rab tu 'bad par bya'o zhe na zhes bya ba ni pha rol po na re khyed dbu ma pa na re ngad la kun rdzob tu nam mkha' mi sgrib pa nyid yin par grags pas kun rdzob tu yod pa de bstan pa'i phyir gtan tshigs mi 'dod do zhes zer ba de mi rung ste /
khyed dbu ma la don dam par nam mkha' mi sgrib pa nyid du yod par ma grags pas de'i phyir kho bo cag gis kun rdzob tu nam mkha'i mtshan nyid mi sgrib pa nyid yin par grags pa yin pa des don dam par nam mkha' de yod pa nyid du bstan pa la rab tu 'bad par bya'o zhes zer ba yin no / /
de skad ces zer ba de'i lan du 'dir 'grel pa byed pa nyid kyis de la yang gtan tshigs kyi skyon dang dpe'i skyon yod de dam bcas pa tsam la gnas par zad do zhes bya ba smras te /
kun rdzob tu mi sgrib pa nyid yin par grags pa'i gtan tshigs kyis don dam par nam mkha' yod pa nyid du sgrub pa ni gtan tshigs kyi don 'gal ba nyid yin pas mi rung ngo / /
dpe med pa'i skyon yang yod de don dam par nam mkha' yod par bsgrub pa'i chos mthun pa'i dpe 'ga' yang med de /
don dam par dngos po 'ga' yang yod par ma grub pa'i phyir ro / /
de'i phyir pha rol po dag gi sgrub pa de ni dam bcas pa tsam la gnas par zad de /
gtan tshigs dang dpe med pa'i phyir ro / /
yang na bye brag tu smra ba dang bye brag pa dag nam mkha' ni rdzas su yod pa dang 'dus ma byas so zhes zer bas de dag gi phyir bshad pa /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba ni nyan thos bye brag tu smra ba dang /
mu stegs bye brag pa dag nam mkha' ni rdzas su yod pa dang /
'dus ma byas so zhes zer bas de dag dgag pa'i phyir /
slob dpon gyis tshig le'ur byas pa'i phyed gong ma 'di yang rnam pa gzhan du bshad do zhes bya bar sbyar ro / /
rdzas su gyur pa'o zhes dam bca' ba nye bar bzhag pa yin no zhes bya ba ni /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba de'i don ci zhe na /
nam mkha'i mtshan nyid snga rol na nam mkha' rdzas su gyur pa cung zad kyang yod pa ma yin no zhes dam bca' ba nye bar bzhag pa yin te /
de skye ba med par phyogs gnyi ga la grags pa ni chos yin no zhes bya ba ni /
nam mkha'i mtshan nyid snga rol na / /
nam mkha' cung zad yod ma yin / /
zhes dam bca' ba nye bar gzhag pa de sgrub pa'i chos gtan tshigs ni nam mkha' de skye ba med par rgol ba dang phyir rgol ba'i phyogs gnyi ga la grags pa yin no / /
dpe ni de'i dbang gis de / /
ri bong gi rwa la sogs pa dag yin no zhes bya ba ni nam mkha'i mtshan nyid kyi snga rol na nam mkha' rdzas su gyur pa cung zad kyang yod pa ma yin no zhes dam bca' ba nye bar gzhag pa de'i chos mthun pa'i phyogs kyi dpe ni bsgrub par bya ba dang sgrub pa'i chos de'i dbang gis bstan dgos te /
ri bong gi rwa la sogs pa gang dag la bsgrub par bya ba chos rdzas su gyur pa cung zad kyang yod pa ma yin pa dang /
sgrub pa'i chos skye ba med par phyogs gnyi ga la grags pa dag yod pa yin no / /
'dir rjes su dpag pa ni don dam par nam mkha' rdzas su yod pa ma yin te /
skye ba med pa'i phyir dper na ri bong gi rwa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa ni skye ba med pa'i phyir rdzas su yod pa ma yin pa de bzhin du nam mkha' yang skye ba med pa'i phyir rdzas su yod pa ma yin no / /
de bzhin du rgyu med pa'i phyir dang 'bras bu med pa'i phyir dang /
yod pa ma yin pa'i phyir ro zhes bya ba la sogs pa'i gtan tshigs dag kyang brjod par bya'o zhes bya ba ni /
nam mkha'i mtshan nyid snga rol na / /
nam mkha' cung zad yod ma yin / /
zhes bya bas don dam par nam mkha' rdzas su yod pa ma yin pa'i gtan tshigs skye ba med pa'i phyir zhes bya ba ni mtshan nyid kyi sgra'i yul nye bar bzung ba'i phyir mtshon pa tsam du zad de /
phyogs de'i gtan tshigs ni rgyu med pa'i phyir zhes bya ba dang /
'bras bu med pa'i phyir zhes bya ba dang /
yod pa ma yin pa'i phyir zhes bya ba la sogs pa dag kyang yin par brjod par bya'o / /
gang dag nam mkha' ni sgra'i mtshan nyid zhes zer ba de dag la yang sgra nyid nam mkha' yin pas gtan tshigs kyi skyon snga ma bzhin no zhes bya ba ni grangs can dag sgra de tsam las nam mkha' 'byung bas nam mkha' ni sgra'i mtshan nyid yin te rdzas su yod do zhes zer ba de dag la yang sgra nyid nam mkha' yin pas rgyu dang 'bras bu 'dra ba'i phyir gtan tshigs kyi skyon snga ma bzhin te /
nam mkha' yod pa nyid de nam mkha' yod pa'i phyir ro zhes bya ba dang /
sgra yod pa nyid de sgra yod pa'i phyir ro zhes bya ba lta bur dam bcas pa'i don gyi phyogs gcig yin pas gtan tshigs kyi don ma 'grub par snga ma bzhin no / /
'dir kha cig na re gal te don 'di bstan bcos byed pa'i bsam pa yin par gyur na de lta na bstan bcos byed pas /
nam mkha'i mtshan las gzhan gyur pa'i / /
nam mkha' cung zad yod ma yin / /
zhes smras pa kho nar 'gyur ro zhes zer ro zhes bya ba 'dir 'grel pa byed pas nam mkha'i mtshan nyid dang nam mkha' gzhan nyid ma yin par bsgrubs te bshad pa de la bye brag pa'i 'grel pa byed pa dag na re khyed kyi nam mkha'i mtshan nyid dang nam mkha' gzhan nyid ma yin par bsgrubs te bshad pa'i don 'di ni bstan bcos byed pa btsun pa klu sgrub kyi bsam pa ma yin te /
khyed nyid kyi bsam pas rang dgar bsgrubs shing bshad pa yin no / /
gal te don 'di bstan bcos byed pa btsun pa klu sgrub kyi bsam pa yin par gyur na de lta na bstan bcos byed pa btsun pa klu sgrub kyis tshig le'ur byas pa'i sdeb sbyor byed pa'i skabs su /
nam mkha'i mtshan las gzhan gyur pa'i / /
nam mkha' cung zad yod ma yin / /
zhes smras pa kho nar 'gyur ba'i rigs na de skad ma smras par /
nam mkha'i mtshan nyid snga rol na /
nam mkha' cung zad yod ma yin / /
zhes smras pas nam mkha'i mtshan nyid dang nam mkha' snga phyi mi srid par bstan pa kho na yin pas khyod kyis nam mkha'i mtshan nyid ma yin par bsgrubs shing bshad pa'i don 'di ni bstan bcos byed pa'i bsam pa ma yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis snga phyi mi srid par bstan pa kho nas gzhan nyid dgag pa 'grub pa'i phyir de ni mi gnod do zhes bya ba smras te /
bstan bcos mdzad pas gzhan nyid dgag pa'i thabs kho nar snga phyi mi srid par bstan pa yin pas bstan bcos mdzad pas snga phyi mi srid par bstan pa kho nas gzhan nyid dgag pa 'grub pa'i phyir khyod kyi klan ka de ni kho bo la mi gnod do / /
gal te ji ltar snga phyi med par bstan pa kho nas gzhan nyid dgag pa 'grub ce na de'i phyir bye brag pa dag ni mtshan nyid kyi gzhi dang mtshan nyid gzhan nyid du dam 'cha' bas /
de dag gi gzhan nyid yin na /
lan 'ga' snga phyi yang 'gyur te /
gzhan yin pa'i phyir dper na bum pa dang snam bu dag bzhin pas /
de'i phyir bshad pa /
gal te mtshan las snga gyur na / /
mtshan nyid med par thal bar 'gyur / /
zhes bya ba smras te /
bye brag pa dag mtshan nyid kyi gzhi dang mtshan nyid dag gzhan nyid du dam 'cha' bas de dag gi gzhan nyid dgag pa'i thabs su slob dpon gyis tshig le'ur byas pa phyed 'og ma 'di gsungs pas mtshan nyid kyi gzhi dang mtshan nyid dag snga phyi mi srid par bstan pa kho nas gzhan nyid dgag pa 'grub po zhes bya bar sbyar ro / /
snga phyi mi srid par bstan pa kho nas gzhan nyid dgag pa 'grub pa'i tshad ma bstan pa'i phyir de dag gi gzhan nyid yin na lan 'ga' snga phyir yang 'gyur te /
gzhan yin pa'i phyir dper na bum pa dang snam bu dag bzhin pas zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa dang snam bu dag ni gzhan yin pa'i phyir lan 'ga' snga phyir yang 'gyur ba de bzhin du bye brag pa dag gi mtshan nyid kyi gzhi dang mtshan nyid dag gzhan nyid du dam 'cha' ba yang gzhan yin pa'i phyir lan 'ga' snga phyir yang 'gyur ba zhig na gal te mtshan nyid las mtshan nyid kyi gzhi de snga bar gyur na mtshan nyid kyi gzhi mtshan nyid med par thal ba'i skyon du gyur pas de'i phyir slob dpon gyis mtshan nyid kyi gzhi dang mtshan nyid dag snga phyi mi srid par bstan pa kho nar de dag gzhan nyid dgag pa 'grub pa'i phyir 'dir 'grel pa byed pas mtshan nyid kyi gzhi dang mtshan nyid dag gzhan nyid ma yin par bsgrubs te bshad pa'i don de bstan bcos mdzad pa'i dgongs pa nyid yin pas pha rol po'i klan ka de 'grel pa byed pa la mi gnod do zhes bya ba'i tha tshig go / /
mtshan nyid med pa ni mtshan nyid yod pa ma yin pa ste de smra bar 'dod pa'i mtshan nyid kyi gzhi nyid du ma gyur par zhes bya ba'i tha tshig go zhes bya ba ni /
gal te mtshan las snga gyur na / /
mtshan nyid med par thal bar 'gyur / /
zhes bya ba'i mtshan nyid med pa ni mtshan nyid yod pa ma yin pa ste mtshan nyid kyi gzhi nam mkha' snga na yod pa de pha rol po smra bar 'dod pa'i mtshan nyid mi sgrib pa zhes bya ba'i mtshan nyid kyi gzhi nyid du ma gyur par thal bar 'gyur ro zhes bya ba'i tha tshig go / /
gal te mtshan las snga gyur na / /
zhes bya ba 'dis ni de'i chos dus tha dad pa nyid bstan to zhes bya ba ni /
gal te mtshan las snga gyur na / /
zhes bya ba tshig le'ur byas pa'i rtsa ba 'dis ni mtshan nyid kyi gzhi nam mkha' snga na yod pa de mtshan nyid med par thal bar 'gyur ba de'i sgrub pa'i chos gtan tshigs dus tha dad pa nyid bstan to / /
'dir rjes su dpag pa ni nam mkha' ni smra bar 'dod pa'i mtshan nyid kyi gzhi ma yin te /
de bas dus snga na yod pa'i phyir dper na de las gzhan pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha' las gzhan pa'i khams sa dang chu dang me dang rlung dang rnam par shes pa dag ni nam mkha'i mtshan nyid mi sgrib pa zhes bya ba de bas dus snga na yod pa'i phyir pha rol po smra bar 'dod pa'i nam mkha'i mtshan nyid mi sgrib pa zhes bya ba'i mtshan nyid kyi gzhi ma yin pa de bzhin du nam mkha' yang nam mkha'i mtshan nyid mi sgrib pa zhes bya ba de bas dus snga na yod pa'i phyir pha rol po smra bar 'dod pa'i nam mkha'i mtshan nyid mi sgrib pa zhes bya ba'i mtshan nyid kyi gzhi ma yin na / /
yang na /
mtshan nyid med par thal bar 'gyur / /
zhes bya ba ni mtshan nyid la med pa ni mtshan nyid med pa ste /
de la mtshan nyid kyi gzhi nyid med par zhes bya ba'i tha tshig go zhes bya ba ni /
yang na /
mtshan nyid med par thal bar 'gyur / /
zhes bya ba tshig le'ur byas pa'i rtsa ba de'i mtshan nyid med par zhes bya ba ni mtshan nyid la mtshan nyid kyi gzhi med pa ni mtshan nyid med pa zhes bya ba ste /
gal te mtshan nyid las mtshan nyid kyi gzhi snga bar gyur na mtshan nyid de la mtshan nyid kyi gzhi nyid med par thal bar 'gyur ro zhes bya ba'i tha tshig go / /
gal te mtshan las snga gyur na / /
zhes bya ba ni nam mkha' zhes bya ba'i skabs yin te /
'dis ni de'i chos mtshan nyid kyi gzhi las mtshan nyid gzhan pa nyid bstan to zhes bya ba ni /
gal te mtshan las snga gyur na / /
zhes bya ba'i tshig le'ur byas pa 'di'i don ni gal te mtshan nyid las nam mkha' snga bar gyur na zhes bya ba'i skabs yin te /
'di ni mtshan nyid la mtshan nyid kyi gzhi nyid med par thal bar 'gyur ba de'i sgrub pa'i chos gtan tshigs mtshan nyid gzhan pa nyid bstan to / /
'dir rjes su dpag pa ni smra bar 'dod pa'i mtshan nyid kyis mtshan nyid kyi gzhi nam mkha' mtshon par mi nus te /
gzhan yin pa'i phyir dper na de las gzhan pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha' mtshan nyid mi sgrib pa las gzhan pa'i mtshan nyid sra ba dang /
gsher ba dang /
tsha ba dang /
g.yo ba dang /
rnam par shes par byed pa dag ni nam mkha'i mtshan nyid mi sgrib pa zhes bya ba de las gzhan yin pa'i phyir de dag gis nam mkha' mtshon par mi nus pa de bzhin du pha rol po smra bar 'dod pa'i nam mkha'i mtshan nyid mi sgrib pa yang nam mkha' las gzhan yin pa'i phyir des kyang nam mkha' mtshon par mi nus so / /
de la tshig le'ur byas pa'i phyed 'og ma'i rnam par bshad pa snga ma shos kyis ni mtshan nyid kyi gzhi bkag la rnam par bshad pa phyi ma shos kyis ni mtshan nyid bkag te de gnyis la khyad par ni de yod do / /
pha rol po'i nang gi rjes su dpag pa la gnod de /
mtshan nyid kyi gzhi dang /
mtshan nyid dag la mtshan nyid med pa nyid du mi 'dod pas gzhan nyid du rnam par rtog pa yang spang bar bya ba yin no zhes bya ba ni pha rol po bye brag pa dag gi mtshan nyid kyi gzhi dang mtshan nyid dag gzhan nyid du dam 'cha' ba ni rang gi rjes su dpag pa la gnod pa mi rung ste /
ci'i phyir zhe na /
bye brag pa dag nyid kyang mtshan nyid kyi gzhi la yang mtshan nyid med pa nyid du mi 'dod la /
mtshan nyid la yang mtshan nyid kyi gzhi med pa nyid du mi 'dod par rjes su dpog pas gal te mtshan nyid kyi gzhi dang mtshan nyid dag gzhan nyid du dam bcas na mtshan nyid kyi gzhi la yang mtshan nyid med pa nyid du 'gyur la mtshan nyid la mtshan nyid kyi gzhi med pa nyid 'gyur bas rang gi rjes su dpag pa la gnod pa'i phyir gzhan nyid du rnam par rtog pa yang mi rung ste /
spang bar bya ba yin no zhes bya ba'i tha tshig go / /
ci ste yang dbyug pas ma bzlog pa'i phyir kun rdzob pa'i gtan tshigs brjod na gtan tshigs kyi don ma grub pa nyid ma yin yang don 'gal ba nyid bzlog dka' bas de'i phyir mtshan nyid don gzhan dang don gzhan ma yin par gyur pa ma grub pa'i phyir /
nam mkha' mtshan nyid med pa zhes bya bar gyur to zhe na zhes bya ba ni dbu ma pas pha rol po bye brag pa la sogs pa glang po lta bu dag rigs pa'i lcags kyus sna nas drangs te phyir bzlog tu zin kyang dbyug pa'i rigs pas ma bzlog pa'i phyir ci ste yang ngo tsha bor nas byung rgyal du 'di skad ces kho bo cag gis mtshan nyid kyi gzhi dang mtshan nyid dag gzhan nam gzhan ma yin par sgrub pa kun rdzob pa'i gtan tshigs gang yang rung ba dag brjod na kun rdzob tu kho bo cag gi gtan tshigs kyi don ma grub pa nyid ma yin yang kho bo cag don dam par mtshan nyid kyi gzhi dang mtshan nyid yod par sgrub pa dang don 'gal ba nyid bzlog dka' bas de'i phyir mtshan nyid kyi gzhi dang mtshan nyid dag don gzhan dang gzhan ma yin par gyur pa kho bo cag gis sgrub ma nus te /
ma grub pa'i phyir nam mkha' ni mtshan nyid med pa zhes bya bar gyur to zhes sgrub cing de skad ces zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de mtshan nyid med pa'i dngos po nyid yin par yang shes par byar mi nus te /
'di ltar /
mtshan nyid med pa'i dngos po ni / /
'ga' yang gang na'ang yod ma yin / /
zhes bya ba smras so / /
don dam pa'i dngos po gzhan gyi phyogs dang bdag cag gi phyogs gang yang grub pa med do zhes bya ba ni /
mtshan nyid med pa'i dngos po ni / /
'ga' yang gang na'ang yod ma yin / /
zhes bya ba'i tshig gi don bshad pa yin te /
pha rol po dag na re nam mkha' mtshan nyid med pa zhes bya bar 'gyur ro zhes zer ba de lta bu'i dngos po don dam pa pa ni 'ga' yang gzhan gyi phyogs dang bdag cag gi phyogs gang la yang grub pa med do / /
gang dag mtshan nyid kyi gzhi nam mkha' ni yod pa kho na yin te /
de la mtshan nyid 'jug pa'i phyir ro zhes zer na zhes bya ba ni bye brag pa la sogs pa gang dag mtshan nyid kyi gzhi la mtshan nyid 'jug pa'i sgo nas mtshan nyid kyi gzhi yod par sgrub pa'i rjes su dpag pa yin te /
de dag gi rjes su dpag pa de yang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis de yang rigs pa ma yin par nges par bzung ste /
mtshan nyid med pa'i dngos med na / /
mtshan nyid gang du 'jug par 'gyur /
zhes bya ba smras te /
sngar /
mtshan nyid med pa'i dngos po ni / /
'ga' yang gang na'ang yod ma yin / /
zhes bshad pa'i rigs pas mtshan nyid med pa'i dngos po 'ga' yang med na mtshan nyid gang du 'jug par 'gyur ba'i gzhi med pa'i phyir mtshan nyid 'jug pa zhes bya ba de mi 'thad do zhes bya ba'i tha tshig go / /
gzhi med pa'i phyir gzhi bzhin du gtan tshigs mi 'grub ste zhes bya ba ste /
mtshan nyid med pa'i dngos med na / /
mtshan nyid gang du 'jug par 'gyur / /
zhes bya ba'i bshad pa yin te /
mtshan nyid med pa'i mtshan nyid kyi gzhi'i dngos po med na mtshan nyid kyi gzhi med pa'i phyir gzhi bzhin du de la mtshan nyid 'jug pa'i phyir ro zhes bya ba'i gtan tshigs mi 'grub po / /
de nyid bsnan pa'i phyir yul med pa la gtan tshigs 'jug pa mi 'grub pa'i phyir gtan tshigs kyi don ma grub pa nyid kyi skyon du 'gyur ro zhes bya ba smras so / /
yang na gzhan ma yin pa nyid kyi phyogs la ni mtshan nyid kyi gzhi dang mtshan nyid dag gzhan ma yin pa nyid yin na de gnyis [(]gyis [,]kyis [)]de mtshon par byar mi rung ste /
de las gzhan pa'i mtshan nyid med pa'i phyir nam mkha' la mtshan nyid med do zhes bya ba ni bye brag tu smra ba dag nam mkha' ni mi sgrib pa kho nar ston pas mtshan nyid kyi gzhi dang mtshan nyid dag gzhan ma yin pa nyid du smra ba de dag gi phyogs la yang /
mtshan nyid med pa'i dngos med na / /
mtshan nyid gang du 'jug par 'gyur / /
zhes bya ba'i don de 'byung bar bstan pa yin no / /
gzhan nyid kyi phyogs la yang smra bar 'dod pa'i mtshan nyid ni mtshan nyid kyi gzhi'i mtshan nyid ma yin te /
gzhan yin pa'i phyir de las gzhan pa bzhin no zhes bya ba ni smra ba gang dag mtshan nyid kyi gzhi dang mtshan nyid bzhin du 'dod pa de dag gi phyogs la yang mtshan nyid kyi gzhi dang /
mtshan nyid dag gzhan yin pa'i phyir mtshan nyid mi 'jug pas mtshan nyid med la /
mtshan nyid med na yang mtshan nyid kyi gzhi'i dngos po med pas de la yang /
mtshan nyid med pa'i dngos med na / /
mtshan nyid gang du 'jug par 'gyur / /
zhes bya ba'i don de 'byung bar bstan pa yin no / /
de dag gi rjes su dpag pa de yang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i mtshan nyid mi sgrib pa de las gzhan pa sa la sogs pa'i mtshan nyid sra ba la sogs pa dag ni nam mkha' las gzhan yin pa'i phyir de dag nam mkha'i mtshan nyid kyis gzhan nam mkha'i mtshan nyid ma yin pa de bzhin du pha rol po smra bar 'dod pa nam mkha'i mtshan nyid mi sgrib pa yang nam mkha' las gzhan yin pa'i phyir nam mkha'i mtshan nyid ma yin no / /
de nyid bsnan pa'i phyir mtshan nyid med pa'i phyir des kyang nam mkha' la mtshan nyid med de /
mtshan nyid med pa'i dngos po nam mkha' zhes bya ba med na /
mtshan nyid gang du 'jug par 'gyur te /
de 'jug pa mi 'grub pa nyid do zhes bya ba'i tha tshig go zhes bya ba smras te /
de dag kyang sngar pha rol po dag na re mtshan nyid kyi gzhi nam mkha' ni yod pa kho na yin te /
de la mtshan nyid 'jug pa'i phyir ro zhes zer ba'i gtan tshigs kyi don mi 'grub pa nyid du bstan to / /
gzhan yang mtshan nyid kyi gzhi la 'jug pa zhes bya ba'i gtan tshigs de'i don ni 'di la mtshan nyid 'di mtshan nyid kyi gzhi'i chos yod pa nyid la sogs pa med na mi 'byung ba des mtshan nyid kyi gzhi shes par 'gyur ba yin na zhes bya ba ni sngar pha rol po dag na re mtshan nyid kyi gzhi nam mkha' ni yod pa kho na yin te /
de la mtshan nyid 'jug pa'i phyir ro zhes zer ba'i gtan tshigs de'i don gang zhe na /
'di la mtshan nyid mi sgrib pa zhes bya ba 'di mtshan nyid kyi gzhi'i chos nam mkha' yod pa nyid la sogs pa dang med na mi 'byung ba'i mtshan nyid kyis 'brel pa'i sgo de nas mtshan nyid kyi gzhi shes par 'gyur ba yin na mtshan nyid kyis mtshan nyid kyi gzhi shes par 'gyur ba de yang mi 'thad par ston to / /
ci'i phyir mi 'thad ce na /
de'i phyir gang gi tshe kho bo cag gi phyogs la /
mtshan nyid med la mtshan nyid ni / /
mi 'jug mtshan nyid bcas la min / /
de'i tshe med pa la ni mtshan nyid mi 'grub pa'i phyir dang /
mtshan nyid dang bcas pa'i dngos po yang mi 'grub pa'i phyir ro zhes bya bar dgongs so zhes bya ba smras te /
mtshan nyid med pa'i mtshan nyid kyi gzhi la ni mtshan nyid mi 'jug ste /
gang gi tshe mtshan nyid med pa de'i tshe de la mtshan nyid mi 'grub pa'i phyir mtshan nyid med pa'i mtshan nyid kyi gzhi la mtshan nyid mi 'jug go / /
mtshan nyid dang bcas pa'i mtshan nyid kyi gzhi la yang mtshan nyid mi 'jug ste /
gal te mtshan nyid dang bcas pa'i dngos po nam mkha' zhes bya ba zhig don dam par grub par gyur na ni de la mtshan nyid 'jug par yang 'gyur ba zhig na de mi 'grub pa'i phyir mtshan nyid dang bcas pa'i mtshan nyid kyi gzhi la yang mi 'jug go zhes bya bar dgongs so / /
ji skad bstan pa'i rnam pa dang mtshan nyid mi 'dra ba'i mtshan nyid kyi gzhi yang mi 'grub pa'i phyir /
mtshan bcas mtshan nyid med pa las / /
gzhan la'ang 'jug par mi 'gyur ro / /
zhes bya ba ni mtshan nyid dang bcas pa dang mtshan nyid med pa'i rnam pa sngar ci skad bstan pa dang mtshan nyid mi 'dra ba'i mtshan nyid kyi gzhi ni mtshan nyid dang bcas pa yang yin la /
mtshan nyid med pa yin pa gnyi ga'i bdag nyid can zhig yin grang na /
de lta bu'i mtshan nyid kyi gzhi ni mi 'grub pa'i phyir mtshan nyid dang bcas pa dang mtshan nyid med pa las gzhan pa'i mtshan nyid kyi gzhi la yang mtshan nyid 'jug par mi 'gyur ro / /
de'i phyir de ltar don dam par dngos po 'ga' la yang mtshan nyid 'jug par ma grub pa'i phyir dang /
dpe med pa'i phyir khyod kyi 'dod pa'i don ma grub po zhes bya ba ni mjug bsdu ba dang tshad ma'i 'bras bu yin te /
de ltar mtshan nyid dang bcas pa dang mtshan nyid med pa dang de gnyis las gzhan pa'i mtshan nyid kyi gzhi la yang mtshan nyid 'jug par ma grub pa'i phyir dang /
mtshan nyid 'jug pa'i dpe med pa'i phyir khyod kyi 'dod pa'i don mtshan nyid kyi gzhi nam mkha' ni yod pa kho na yin te /
de la mtshan nyid 'jug pa'i phyir ro zhes zer ba ma grub po / /
yang na mtshan nyid med pa nam mkha'i me tog la sogs pa dag la mtshan nyid de med pa'i phyir mi 'jug pa de ni grags pa yin no zhes bya ba ni /
mtshan nyid med la mtshan nyid ni / /
mi 'jug /
ces bya ba'i tshig le'ur byas pa de'i don ni 'jig rten thams cad la yang grags pa yin pas 'dir tshad mas sgrub mi dgos so / /
da ni mtshan nyid bcas la min / /
zhes bya ba mtshan nyid dang bcas pa la mtshan nyid mi 'jug go zhes bya ba'i skabs de ni dam bca' nye bar gzhag pa yin no zhes bya ba ni tshig le'ur byas pa de'i don rnam pa gzhan du bshad pa'i tshad ma ston te /
mtshan nyid dang bcas pa la mtshan nyid mi 'jug go zhes bya ba de ni dam bca' ba nye bar gzhag pa yin te /
phyogs yin no zhes bya ba'i tha tshig go / /
de'i chos ni mtshan nyid gang gis mtshon na mtshan nyid dang bcas pa zhes bya ba'i mtshan nyid yin no zhes bya ba ni /
mtshan nyid dang bcas pa la mtshan nyid mi 'jug pa de'i sgrub pa'i chos gtan tshigs ni mtshan nyid yin pa'i phyir ro zhes bya bar sbyar ba yin no / /
dpe ni de'i dbang gis te /
de las gzhan pa'i mtshan nyid dag yin no zhes bya ba ni mtshan nyid dang bcas pa la mtshan nyid mi 'jug pa'i chos mthun pa'i dpe ni bsgrub par bya ba dang /
sgrub pa'i chos de'i dbang gis bstan dgos te /
nam mkha'i mtshan nyid de las gzhan pa sa la sogs pa'i mtshan nyid gang dag la bsgrub par bya ba chos mtshan nyid dang bcas pa la mtshan nyid mi 'jug pa dang sgrub pa'i chos mtshan nyid yin pa'i phyir zhes bya ba yod pa dag yin no / /
'dir rjes su dpag pa ni don dam par mi sgrib pa ni nam mkha'i mtshan nyid ma yin te /
mtshan nyid yin pa'i phyir dper na sra ba la sogs pa dag bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sra ba la sogs pa dag ni mtshan nyid yin pa'i phyir nam mkha'i mtshan nyid ma yin pa de bzhin du mi sgrib pa yang mtshan nyid yin pa'i phyir nam mkha'i mtshan nyid ma yin no rnam pa gnyis su smra ba dag rnam grangs las mtshan nyid dang bcas pa dang /
mtshan nyid med pa la mtshan nyid 'jug pas nyes pa med do zhe na zhes bya ba ni rnam pa gnyis su smra ba zhes bya ba 'os pa pa dag na re kho bo cag ni gang gi phyir srog gi rdzas la mtshan nyid med pa de'i phyir rnam grangs de las mtshan nyid med par yang smra la /
gang gi phyir lus kyi rdzas la mtshan nyid yod pa de'i phyir rnam grangs de las ni mtshan nyid dang bcas par yang smra bas de'i phyir kho bo cag gi mtshan nyid dang bcas pa dang mtshan nyid med pa'i phyogs la mtshan nyid 'jug pas khyed na re mtshan nyid dang bcas pa dang mtshan nyid med pa la mtshan nyid mi 'jug go zhes zer ba'i nyes pa de kho bo cag gi phyogs la med do zhes zer ba yin no / /
de skad ces zer ba de dgag pa'i phyir yang bshad pa /
mtshan bcas mtshan nyid med pa las / /
gzhan la'ang 'jug par mi 'gyur ro / /
zhes bya ba tshig le'ur byas pa 'di yang bzlas te bshad do / /
rnam pa gnyis su smra ba'i phyogs de yang rigs pa ma yin te ci'i phyir zhe na /
gnyi ga'i bdag nyid kyi dngos po mi srid pa'i phyir dang zhes bya ba smras te /
gang gi phyir 'jig rten na phan tshun mi mthun pa'i dngos po gnyis gnas gcig na 'dug pa ma mthong ste /
dper na bya gag phyed shi phyed gson pa mi srid pa de bzhin du mtshan nyid dang bcas pa yang yin la /
mtshan nyid med pa yang yin pa'i dngos po mi srid pa'i phyir ro / /
gal te pha rol po na re bya gag phyed shi phyed gson pa lta bu dngos po mi mthun pa gnyis gnas gcig na 'dug pa mi srid du zin kyang ltos pa'i dbang gis gnyi ga'i bdag nyid kyi dngos por nges pa yod de /
dper na bu la ltos nas ni pha yin la pha la ltos nas ni bu yin pa bzhin du 'dir yang srog gi gnas skabs la ltos nas ni mtshan nyid med pa yin la /
lus kyi gnas skabs la ltos nas ni mtshan nyid dang bcas pa yin pas nyes pa med do zhes zer ba de'i phyogs snga ma khong nas dbyung ba de'i lan du 'dir 'grel pa byed pa nyid kyis /
ltos pa'i nges pa yang me dang bud shing brtag pa'i rab tu byed pa las 'og nas 'gog par 'gyur ba'i phyir dang zhes bya ba smras te /
'og nas /
gal te shing ltos me yin la / /
gal te me ltos shing yin na / /
gang la ltos pa'i me dang shing / /
dang por grub pa gang zhig yin / /
zhes 'byung ba bzhin du 'dir yang gal te srog la ltos nas lus mtshan nyid dang bcas pa yin la lus la ltos nas srog mtshan nyid med pa yin na gang la ltos nas srog mtshan nyid med pa zhes bya ba dang lus mtshan nyid dang bcas pa zhes bya ba pa de gnyis las gang dang por grub par 'gyur te /
mi 'grub pa'i phyir de yang rigs pa ma yin no / /
gzhan yang phyogs gnyi gar bstan pa'i skyon nyis 'gyur du 'byung ba'i phyir de yang rigs pa ma yin no zhes bya ba ni /
sngar /
mtshan nyid med la mtshan nyid ni / /
mi 'jug mtshan nyid bcas la min / /
zhes phyogs gnyi gar bstan pa'i skyon de gnyi gas 'dir gtad khong du chud par 'gyur ba'i phyir rnam pa gnyis su smra ba dag gi phyogs de yang rigs pa ma yin no / /
gzhan dag ni /
mtshan nyid med la mtshan nyid ni / /
mi 'jug /
ces bya ba 'di la de ltar gang gi phyir mtshan nyid med pa'i dngos po 'ga' yang yod pa ma yin pa de'i phyir mtshan nyid med pa'i dngos po med na gzhi med pa la mtshan nyid 'jug par mi 'thad do / /
mtshan nyid bcas la mtshan nyid min / /
zhes bya ba 'di la yang mtshan nyid dang bcas pa'i dngos po la yang mtshan nyid 'jug par mi 'thad de dgos pa med pa'i phyir ro zhes zer ro zhes bya ba ni /
mtshan nyid med la mtshan nyid ni / /
mi 'jug mtshan nyid bcas la min / /
zhes bya ba'i tshig le'ur byas pa 'di la 'grel pa byed pa gnas brtan bud+d+ha pA li ta ni 'di skad ces rnam par bshad pa byed do zhes bya bar sbyar ro / /
de ni rigs pa ma ma yin te zhes bya ba ni 'grel pa byed pa nyid kyis gnas brtan bud+d+ha pA li ta'i rnam par bshad pa de rigs pa ma yin par sun 'byin pa'i tshig yin no / /
de la gnas brtan bud+d+ha pA li tas de ltar gang gi phyir mtshan nyid med pa'i dngos po 'ga' yang yod pa ma yin pa de'i phyir mtshan nyid med pa'i dngos po med na gzhi med pa la mtshan nyid 'jug par mi 'thad do zhes rnam par bshad pa de ci ltar rigs pa ma yin zhe na /
de'i phyir mtshan nyid yod na de dang ldan pa la med pa nyid mi 'thad pa'i phyir dang /
de bzhin du mtshan nyid kyi gzhi yod pa'i phyir ro zhes bya ba smras te /
gang gi phyir khyod kyis mtshan nyid kyi gzhi med do zhes smras pa de'i phyir mtshan nyid kyi dngos po yod par khas blangs pas /
de ltar mtshan nyid kyi dngos po yod par khas blangs na don dam par mtshan nyid dang ldan pa'i mtshan nyid kyi gzhi la mtshan nyid med pa nyid mi 'thad pa'i phyir mtshan nyid yod par 'gyur ba dang /
de bzhin du mtshan nyid yod na mtshan nyid kyi gzhi yang yod par 'gyur ba'i phyir de ni rigs pa ma yin no / /
gnas brtan bud+d+ha pA li tas mtshan nyid dang bcas pa'i dngos po la yang mtshan nyid 'jug pa mi 'thad de dgos pa med pa'i phyir ro zhes rnam par bshad pa de ci ltar rigs pa ma yin zhe na /
de'i phyir mtshan nyid dang bcas pa'i dngos po grub pa la yang pha rol po dran par bya ba'i phyir mtshan nyid kyi gzhi la mtshan nyid 'jug pa 'gal ba med pa'i phyir zhes bya ba smras te /
gal te mtshan nyid dang bcas pa'i dngos po grub na de ltar mtshan nyid dang bcas pa'i dngos po grub pa la mtshan nyid 'jug pa 'gal ba med de /
'di ltar gang zag pha rol po 'ga' zhig gis mtshan nyid kyi gzhi mtshan nyid gang yin pa brjed pa la dran par bya ba'i phyir mtshan nyid kyi gzhi 'di'i mtshan nyid ni 'di yin no zhes ston pas mtshan nyid kyi gzhi la mtshan nyid 'jug pa 'gal ba med pa'i phyir de yang rigs pa ma yin no / /
des mi nus so zhes bya ba ni /
gnas brtan bud+d+ha pA li ta'i rnam par bshad pa des mtshan nyid kyi gzhi dang mtshan nyid dag ngo bo nyid med pa nyid du sgrub par mi nus par rigs pa ma yin no / /
de'i phyir de ltar mtshan nyid kyi gzhi la mtshan nyid 'jug par mi 'thad pas /
mtshan nyid 'jug pa ma yin na / /
mtshan gzhi 'thad par mi 'gyur ro / /
zhes bstan pa'i don gyi dbang gis mjug bsdus so zhes bya ba ni /
mtshan nyid med la mtshan nyid ni / /
mi 'jug mtshan nyid bcas la min / /
mtshan bcas mtshan nyid med pa las / /
gzhan la'ang 'jug par mi 'gyur ro / /
zhes ci skad bshad pa'i rnam pas mtshan nyid kyi gzhi la mtshan nyid 'jug pa mi 'thad pas mtshan nyid kyi 'jug pa ma yin na mtshan nyid kyi gzhi yang 'thad par mi 'gyur te /
'di ltar gang gi tshe mtshan nyid kyis mtshan nyid kyi gzhi mtshon par mi byed shes par mi byed pa de'i tshe mtshan nyid kyi gzhi yang 'thad par mi 'gyur te /
mi dmigs pa'i phyir nam mkha'i me tog bzhin no / /
bstan pa'i don gyi dbang gis mjug bsdus so zhes bya ba ni sngar 'grel pa byed pas nam mkha'i khams ngo bo nyid med pa nyid du bstan par brtsams pas de bstan pa'i don gyi dbang gis nam mkha'i mtshan nyid yod pa'i phyir ro zhes bya ba'i gtan tshigs dgag pa'i mjug bsdus so // //
bam po sum cu bzhi pa /
'dir mkhas su re ba'i mngon pa'i nga rgyal can kha cig rang gi phyogs kyi skyon brjod pa brnag par mi bzod pa na zhes bya ba la sogs pas ni pha rol po gang dag nam mkha' yod pa yin te mtshan nyid yod pa'i phyir ro zhes zer ba dag gi phyogs dbu ma pas sun phyung ba dang /
'dir pha rol po rigs pa'i bstan bcos la mkhas su re ba dag dbu ma pa la byung rgyal du 'di skad ces zer na de yang mi rung bar ston to / /
de la mkhas su re ba'i mngon pa'i nga rgyal can kha cig ces bya ba ni rang gi sde pa la sogs pa gang dag bdag nyid mkhas pa ma yin bzhin du rigs pa'i bstan bcos la mkhas su re ba'i mngon pa'i nga rgyal can dag go / /
de dag gi rang gi phyogs kyi skyon ni rigs pa'i bstan bcos khong du ma chud pa ste /
'di lta ste nam mkha' ni yod pa kho na yin te de la mtshan nyid 'jug pa'i phyir ro zhes zer ba yin no / /
de'i skyon brjod pa ni dbu ma pas de dag la khyed cag rigs pa'i bstan bcos bslabs pa ma yin no zhes brjod pa ste /
mtshan nyid med pa'i dngos med na / /
mtshan nyid gang du 'jug par 'gyur / /
zhes bya ba la sogs pa sngar ci skad bstan pa dag bzhin no / /
pha rol po dag rang gi phyogs kyi skyon de brjod pa brnag par mi bzod pa na dbu ma pa la 'di skad ces zer ro zhes bya bar sbyar ro / /
nam mkha' yod pa yin te mtshan nyid yod pa'i phyir ro zhes smras pa na zhes bya ba ni pha rol po dag na re sngar kho bo cag gis mtshan nyid kyi gzhi nam mkha' ni yod pa kho na yin te /
de la mtshan nyid 'jug pa'i phyir ro zhes smras pa na zhes zer bar sbyar ro / /
khyed kyis mtshan nyid kyi gzhi dang mtshan nyid dag snga phyir sgro btags nas gtan tshigs kyi don ma grub pa nyid du brjod pa zhes bya ba ni pha rol po dag na re kho bo cag gis sngar de skad smras pa na khyed dbu ma pas /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba la sogs pa'i sgrub pa dag sgro btags nas kho bo cag gi gtan tshigs kyi don mtshan nyid 'jug pa'i phyir ro zhes bya ba ma grub pa nyid du brjod pa ni legs par smras pa ma yin no zhes bya bar sbyar ro / /
kho bo cag gis nam mkha' yod pa yin te mtshan nyid yod pa'i phyir ro zhes smras pa na /
khyed kyis mtshan nyid kyi gzhi dang mtshan nyid dag snga phyir sgro btags nas gtan tshigs kyi don ma grub pa nyid brjod pa ni legs par smras pa ma yin te /
de ni dper na sgra ni mi rtag ste byas pa'i phyir ro zhes smras pa la /
gal te sgra skyes pa'i sngon rol na byas pa nyid yod na ni sgra la 'khrul pa yod pa'i phyir gtan tshigs su mi rung ngo / /
'on te sgra skyes pa'i sngon rol na byas pa nyid med de phyis yod na ni gtan tshigs kyi don ma grub pa nyid do zhes zer ba de'i tshig de rigs pa dang ldan pa ma yin te /
ma grub pa ltar snang ba nyid brjod pa'i phyir ro zhes bya ba bzhin no zhes bya bar sbyar te /
dper na phyogs snga ma smra ba 'ga' zhig gis sgra ni mi rtag ste byas pa'i phyir ro zhes smras pa la /
kha cig na re gal te sgra skyes pa'i sngon rol na sgra mi rtag par sgrub pa'i chos byas pa nyid ces bya ba yod na ni sgra la byas pa nyid dang ma 'brel ba'i 'khrul pa yod pa'i phyir byas pa'i phyir ro zhes bya ba de gtan tshigs su mi rung ngo / /
'on te sgra skyes pa'i sngon rol na sgra mi rtag par sgrub pa'i chos byas pa nyid ces bya ba de med de phyis yod na ni gtan tshigs kyi don byas pa'i phyir ro zhes bya ba de ma grub pa nyid do zhes zer ba'i tshig de rigs pa dang ldan pa ma yin te /
sgra ni mi rtag ste byas pa'i phyir ro zhes phyogs snga ma smra ba'i gtan tshigs kyi don ma grub pa nyid ma yin te /
ma grub pa ltar snang ba nyid du brjod pa'i phyir ro zhes bya ba bzhin no / /
de bzhin du khyed kyis /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba la sogs pas kho bo cag gi gtan tshigs mtshan nyid yod pa'i phyir ro zhes ci skad smras pa sun 'byin par 'dod pas kho bo cag gi gtan tshigs mtshan nyid yod pa zhes bya ba 'gog par byed pa'i tshig de yang legs par smras pa ma yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
mtshan nyid kyang de nyid dang gzhan la sogs pa'i khyad par gyis mtshan nyid kyi gzhi'i khongs su gtogs pa yin la /
mtshan nyid kyi gzhi'i skye mched de dag gi don dam pa pa'i yod pa nyid ni don dam par bsal bas de'i phyir mtshan nyid kyi gzhi mi 'thad na mtshan nyid kyang mi srid pas de dgag pa'i phyir ni 'bad pa mi rtsom mo zhes bya ba la sogs pa smras te /
mtshan nyid kyang mtshan nyid kyi gzhi dang de nyid kyang ma yin la gzhan nyid kyang ma yin pa la sogs pa'i khyad par gyis kun rdzob tu mtshan nyid kyi gzhi'i khongs su gtogs pa yin la mtshan nyid kyi gzhi mig la sogs pa skye mched de dag gi don dam pa pa'i yod pa nyid ni kho bo cag gi don dam par bsal bas de'i phyir mtshan nyid kyi gzhi mi 'thad na mtshan nyid kyang mi srid pas khyed kyi gtan tshigs kyi don mtshan nyid yod pa'i phyir ro zhes bya ba de dgag pa'i phyir ni kho bo 'bad pa mi rtsom mo / /
khyed na re 'di skad ces mtshan nyid kyi gzhi dang mtshan nyid dag snga phyir sgro btags nas gtan tshigs kyi don ma grub pa nyid du brjod pas ni ma grub pa nyid ma yin gyi ma grub pa ltar snang ba nyid yin no zhes bya ba la sogs pa gang smras pa de la yang khyed kyi gtan tshigs kyi don ma grub pa ltar snang ba nyid ma yin te /
'dir rigs pa nyon cig dang bshad par bya'o zhes bya bar sbyar ro / /
ci ltar ma grub pa ltar snang ba nyid ma yin zhe na /
de'i phyir snga phyi mi srid par bstan pa kho nas gzhan nyid dgag pa bstan pa'i phyir ma grub pa ltar snang ba nyid ma yin no zhes bya ba smras te /
sngar /
gal te mtshan las snga gyur na / /
mtshan nyid med par thal bar 'gyur / /
zhes bya ba la sogs pas mtshan nyid kyi gzhi dang mtshan nyid dag snga phyi med par bstan pa kho nas bye brag pa la sogs pa dag mtshan nyid kyi gzhi dang mtshan nyid dag gzhan nyid du 'dod pa dgag pa bstan pa'i phyir khyed kyi gtan tshigs kyi don mtshan nyid yod pa'i phyir ro zhes bya ba de ma grub pa ltar snang ba nyid ma yin no /
dper na sgra ni mi rtag ste byas pa'i phyir ro zhes smras pa la /
gang dag na re sgra skyes pa'i sngon rol na byas pa nyid yod na ni sgra la 'khrul pa yod pa'i phyir gtan tshigs su mi rung ngo / /
'on te sgra skyes pa'i sngon rol na byas pa nyid med de phyis yod na ni gtan tshigs kyi don ma grub pa nyid do zhes zer ba de'i tshig de rigs pa dang ldan pa yin no zhes zer ba ni bden te /
sgra ni mi rtag ste byas pa'i phyir ro zhes bya ba ni shes par byed pa'i gtan tshigs yin la de yang tshig gi bdag nyid dang don gyi bdag nyid yin pas ma grub pa nyid ma yin te /
de la tshig gi bdag nyid ni byas pa'i phyir ro zhes bya ba'i tshig gi gtan tshigs kyis sgra mi rtag pa nyid du shes pa'i blo sgrub par byed pas de yang ma grub pa nyid ma yin la /
don gyi bdag nyid ni byas pa'i phyir ro zhes bya ba'i gtan tshigs ma brjod pa'i mdun rol na yang sgra la byas pa nyid kyi don yod pa yin pas de yang ma grub pa nyid ma yin pa las de la gang dag gal te sgra skyes pa'i sngon rol na byas pa nyid yod na ni sgra la 'khrul pa yod pa'i phyir gtan tshigs su mi rung ngo / /
'on te sgra skyes pa'i snga rol na byas pa nyid med de phyis yod na ni gtan tshigs kyi don ma grub pa nyid do zhes zer ba de'i tshig de rigs pa dang ldan pa ma yin pa ni bden no / /
kho bo cag dbu ma pa'i gtan tshigs mtshan nyid kyi sngon rol na mtshan nyid kyi gzhi med pa'i phyir zhes bya ba ni de ltar rigs pa dang mi ldan pa ma yin te /
legs pa yin pas khyed kyi gtan tshigs mtshan nyid yod pa'i phyir zhes bya ba de ma grub pa nyid yin no / /
de ltar mkhas su re ba'i mngon pa'i nga rgyal can de dag dbu ma'i tshig le'ur byas pa brgyad pa las 'byung ba'i lan tsam yang 'debs mi nus bzhin du dbu ma'i rtsa ba'i 'grel pa shes rab sgron ma lta bu la ltag chod du rgol bar byed pa de dag gis ni bdag nyid rigs pa'i sgo tsam yang mi shes par bstan pa yin no / /
ci ste gang la gzhan nyid yin yang med na mi 'byung ba'i mtshan nyid kyis 'brel pa de ni gtan tshigs yin pas /
des na gzhan yin pa'i phyir gtan tshigs kyi don ma grub pa nyid du brjod pa yang ma grub pa ltar snang ba nyid yin no zhe na zhes bya ba ni 'dir mtshan nyid kyi gzhi dang mtshan nyid dag gzhan nyid du smra ba dag na re /
sngar khyed dbu ma pas gzhan nyid kyis phyogs la yang smra bar 'dod pa'i mtshan nyid ni mtshan nyid kyi gzhi'i mtshan nyid ma yin te /
gzhan yin pa'i phyir de las gzhan bzhin no zhes smras pa gang yin pa de ni de ltar ma yin te /
'di ltar mtshan nyid kyi gzhi dang mtshan nyid gang la gzhan nyid kyang yin la med na mi 'byung ba'i mtshan nyid kyis 'brel pa yang med pa dper na nam mkha' dang sra ba nyid lta bu ni gzhan yin pa'i phyir sra ba nyid gang yin pa de nam mkha'i mtshan nyid ma yin pas sra ba nyid ces bya ba'i mtshan nyid gang yin pa de nam mkha' yod par sgrub pa'i gtan tshigs ma yin gyi mi sgrib pa dang nam mkha' lta bu gang la gzhan nyid yin du zin kyang med na mi 'byung ba'i mtshan nyid kyis 'brel pa yod pa de ni gzhan yin yang mi sgrib pa zhes bya ba'i mtshan nyid gang yin pa de nam mkha' yod par sgrub pa'i gtan tshigs yin pas des na mi sgrib pa dang nam mkha' gzhan yang yin la /
mi sgrib pa de nam mkha'i mtshan nyid kyang yin pa'i phyir khyed dbu ma pas kho bo cag gi gtan tshigs kyi don mtshan nyid yod pa'i phyir ro zhes bya ba de ma grub pa nyid du brjod pa yang ma grub pa nyid ma yin te /
ma grub pa ltar snang ba nyid yin no zhes zer ro / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te don dam par gzhan nyid dang med na mi 'byung ba'i mtshan nyid kyis 'brel pa ma grub pas zhes bya ba la sogs pa smras te /
khyed kyi gtan tshigs kyi don ma grub pa nyid du brjod pa ni ma grub pa ltar snang ba nyid ma yin te ci'i phyir zhe na /
don dam par mi sgrib pa dang nam mkha' gzhan nyid yin par yang ma grub la /
med na mi 'byung ba'i mtshan nyid kyis 'brel par yang ma grub pas des na gzhan yang yin la med na mi 'byung ba'i mtshan nyid kyis 'brel pa yang yin pas mi sgrib pa nam mkha'i mtshan nyid yin no zhes bya ba de mi rung bas de ni bzang po ma yin no / /
kun rdzob tu ni mtshan nyid kyi gzhi dang mtshan nyid dag med na mi 'byung ba'i mtshan nyid kyis 'brel pa 'gog par mi byed de /
mngon sum dang 'gal ba'i phyir ro / /
de'i phyir de la mngon par zhen pa yang spang bar 'dod pa'i phyir ro zhes bya ba smras te /
don dam par gzhan nyid dang med pa mi 'byung ba'i mtshan nyid kyis 'brel pa de la mngon par zhen pa yang spong bar 'dod pa'i phyir ro / /
'o na mtshan nyid mi sgrib pa de sa la sogs pa gzhan dag gi mtshan nyid yin par mi 'thad do zhes bshad pas /
'o na don gyis go ba'i sgo nas kun rdzob tu mi sgrib pa de nam mkha'i mtshan nyid yin par mi 'gyur ro zhe na /
de'i phyir sgrub pa de tha snyad kyi bden par gtogs pa'i dngos po bstan pa'i phyir tha snyad dang rjes su mthun pa ni yin no zhes bya ba smras te /
mi sgrib pa nam mkha'i mtshan nyid yin par sgrub pa de kun rdzob kyi bden par gtogs pa'i dngos po bstan pa'i phyir tha snyad dang rjes su mthun pa ni yin par khas len pas de'i phyir mngon sum dang 'gal ba'i gnod pa yang med do / /
zhar la bshad pas chog go zhes bya ba ni zhar la bshad pas chog gis mtshan nyid kyi gzhi dang mtshan nyid dag dgag pa'i skabs nyid brjod par bya'o zhes bya ba'i tha tshig go / /
'dir smras pa /
don dam par nam mkha' yod pa kho na yin te mtshan nyid yin pa'i phyir ro / /
'di na gang med pa de ni mtshan nyid yin par mi 'dod de dper na nam mkha'i me tog bzhin no / /
nam mkha' ni mtshan nyid yin te rgyal po chen po khams drug po 'di dag ni skyes bu'o zhes gsungs pas de'i phyir de ni yod pa kho na yin no zhes bya ba la sogs pas ni mtshan nyid dgag pa'i dbang du byas te phyogs snga ma dang phyi ma dag rgya cher ston to / /
de la 'dir phyogs snga ma nye bar gzhag pa ni khams drug po dag rdzas su yod par smra ba rang gi sde pa dang gzhan dag na re don dam par nam mkha' yod pa kho na yin te /
mtshan nyid yod pa'i phyir ro zhes bya ba la sogs pa'i sgrub pa dag gis nam mkha' mtshan nyid yin pa'i gtan tshigs kyis don dam par yod pa kho nar sgrub ste /
de dag gi sgrub pa'i tshig de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
de yang lung las /
bcom ldan 'das kyis rgyal po chen po khams drug po 'di dag ni skyes bu'o zhes gsungs pas de'i phyir khams drug po dag ni mtshan nyid yin la /
skyes bu ni mtshan nyid kyi gzhi yin par gsungs te /
des na nam mkha' ni mtshan nyid yin pa'i phyir don dam par yod pa kho na yin no zhes zer te 'dir de dag gi bsam pa gang yin zhe na /
sngar kho bo cag gis nam mkha' de mtshan nyid kyi gzhi nyid yin pa'i sgo nas yod par bsgrubs pa ma grub tu zin kyang /
da 'dir lung las nam mkha' mtshan nyid yin par gsungs pa'i lung de khyed dbu ma pa yang khas len pas des na mtshan nyid yod pa nyid kyi sgo nas nam mkha' yang yod pa nyid du 'grub par 'gyur ro snyam nas de skad ces zer ba yin no / /
de skad ces zer ba de'i lan du 'dir 'grel pa byed pa nyid kyis bshad pa /
mtshan nyid kyi gzhi mi 'thad do zhes bstan zin pas de'i phyir /
mtshan gzhi 'thad pa ma yin na / /
mtshan nyid kyang ni yod ma yin / /
zhes bya ba la sogs pa smras te /
da 'di man chad ni mtshan nyid dgag pa'i sgo nas nam mkha' ngo bo nyid med pa nyid du ston to / /
'di skad bstan te dngos por smra ba khyed cag sngar nam mkha' mtshan nyid kyi gzhi nyid du 'dod pa de la kho bos mtshan nyid kyi gzhi mi 'thad par lung dang rigs pas rgya cher bstan zin pas de'i phyir mtshan nyid kyi gzhi 'thad pa ma yin na mtshan nyid kyang yod pa ma yin no zhes ston to / /
de nyid bstan pa'i phyir mtshan nyid kyang mtshan nyid kyi gzhi'i khongs su gtogs pa'i phyir de bzhin du mi 'grub pa'i phyir dang dpe yang med pa'i phyir ro zhes bya bar dgongs so zhes bya ba smras te /
ci ltar don dam par nam mkha'i mtshan nyid kyi gzhi nyid du ma grub pas mtshan nyid kyang mtshan nyid kyi gzhi'i khongs su gtogs pa'i phyir de bzhin du mi 'grub ste 'di ltar mtshan nyid kyi gzhi med na mtshan nyid kyang yod par mi 'gyur ba'i phyir ro / /
yang na don dam par mtshan nyid kyi gzhi skyes bu zhes bya ba mi 'thad pas mtshan nyid nam mkha' yang mtshan nyid kyi gzhi'i khongs su gtogs pa'i phyir de bzhin du mi 'grub ste /
'di ltar mtshan nyid kyi gzhi med na mtshan nyid kyang yod par mi 'gyur bas pha rol po dag gi gtan tshigs kyi don mtshan nyid yin pa'i phyir zhes bya ba de ma grub pa'i phyir nam mkha' yod pa ma yin no / /
gtan tshigs kyi don ma grub pa 'ba' zhig tu yang ma zad de dpe yang med pa'i phyir nam mkha' yod pa ma yin te /
'di ltar pha rol po dag nam mkha' yod par sgrub pa'i chos mi mthun pa'i phyogs kyi dpe 'di na gang med pa de ni mtshan nyid yin par mi 'dod de dper na nam mkha'i me tog bzhin no zhes zer ba de las bzlog pa chos mthun pa'i phyogs kyi dpe 'di na gang yod pa de ni mtshan nyid yin par 'dod de /
dper na che ge mo zhig bzhin no zhes bya ba'i dpe yang med pa'i phyir nam mkha' yod pa ma yin no zhes bya bar mdo mdzad pas dgongs so / /
gang gi phyir de ltar shes rab kyis nye bar brtags na mtshan nyid kyi gzhi dang mtshan nyid dag mi 'thad pa de'i phyir bstan bcos mdzad pas /
de'i phyir mtshan gzhi yod min te / /
mtshan nyid yod pa nyid ma yin / /
zhes mjug bsdu ba mdzad de zhes bya ba ni mjug bsdu ba dang tshad ma'i 'bras bu yin no / /
de nyid bstan pa'i phyir de ston pa'i rjes su dpag pa med pa'i phyir dang de med par ston pa'i rjes su dpag pa yod pa'i phyir ro zhes bya bar dgongs so zhes bya ba smras te /
khyed la ni mtshan nyid kyi gzhi dang mtshan nyid dag yod par ston pa'i rjes su dpag pa med pa'i phyir dang /
kho bo la ni mtshan nyid kyi gzhi dang mtshan nyid dag med par ston pa'i rjes su dpag pa yod pa'i phyir nam mkha' ngo bo nyid med pa nyid du grub po zhes bya bar mdo mdzad pas dgongs so / /
bye brag tu smra ba dag gis smras pa /
nam mkha' ni dngos po yin te yul de la 'dun pa'i 'dod chags spang ba'i phyir dper na gzugs bzhin no yang na snyoms par 'jug pa'i dmigs pa yin pa'i phyir dper na rnam par shes pa la sogs pa bzhin no / /
yang na 'dus ma byas yin pa'i phyir dper na mya ngan las 'das pa bzhin no zhes bya ba ni 'dir bye brag tu smra ba dag bdag nyid chos mngon pa'i lo rgyus la mi mkhas bzhin du /
slob dpon gyi zhal snga nas chos mngon pa'i lo rgyus mi mkhyen pa skad du zur snyogs byed cing don dam par nam mkha' dngos po yin par sgrub par byed pa yin te de dag gi sgrub pa'i tshig de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te dper na gzugs ni rnal 'byor pa dag gzugs kyi yul de la de rnam pa thams cad du gzugs kyi 'du shes rnams las yang dag par 'das te thogs pa'i 'du shes rnams nub par gyur cing sna tshogs kyi 'du shes rnams yid la mi byed pas nam mkha' mtha' yas so snyam nas nam mkha' mtha' yas skye mched rdzogs par byas te gnas so zhes bya ba'i tshul gyis yul de la 'dun pa'i 'dod chags spong ba'i phyir gzugs dngos po yin pa de bzhin du nam mkha' yang rnal 'byor pa dag nam mkha'i yul de la de rnam pa thams cad du nam mkha' mtha' yas skye mched las yang dag par 'das te /
rnam par shes pa mtha' yas so snyam nas rnam shes mtha' yas skye mched rdzogs par byas te gnas so zhes bya ba'i tshul gyis yul de la 'dun pa'i 'dod chags spong ba'i phyir nam mkha' yang dngos po yin no zhes zer te /
de ni rjes su dpag pa rnam pa gcig yin no / /
gzhan yang dper na rnam par shes pa la sogs pa ni de rnam pa thams cad du nam mkha' mtha' yas skye mched las yang dag par 'das te /
rnam par shes pa mtha' yas so snyam nas rnam shes mtha' yas skye mched rdzogs par byas te gnas so zhes bya ba dang /
de rnam pa thams cad du rnam shes mtha' yas skye mched las yang dag par 'das te ci yang med do snyam nas ci yang med pa'i skye mched rdzogs par byas te gnas so zhes bya ba dang /
de rnam pa thams cad du ci yang med pa'i skye mched las yang dag par 'das nas 'du shes med 'du shes med min skye mched rdzogs par byas te gnas so zhes bya ba'i tshul gyis snyoms par 'jug pa'i dmigs pa yin pa'i phyir rnam par shes pa la sogs pa dag dngos po yin pa de bzhin du nam mkha' yang de rnam pa thams cad du gzugs kyi 'du shes rnams las yang dag par 'das te thogs pa'i 'du shes rnams nub par gyur cing sna tshogs rnams yod la mi byed pas nam mkha' mtha' yas so snyam nas nam mkha' mtha' yas skye mched rdzogs par byas te gnas so zhes bya ba'i tshul gyis snyoms par 'jug pa'i dmigs pa yin pa'i phyir nam mkha' yang dngos po yin no zhes zer te de yang rjes su dpag pa rnam pa gcig yin no / /
gzhan yang dper na mya ngan las 'das pa ni 'dus ma byas yin pa'i phyir dngos po yin pa de bzhin du nam mkha' yang 'dus ma byas yin pa'i phyir dngos po yin no zhes zer te de yang rjes su dpag pa rnam pa gcig yin no / /
de skad ces zer ba de'i lan du 'grel pa byed pa nyid kyis 'dir bshad pa /
'di la don dam par nam mkha' de dngos po nyid du 'dod na mtshan nyid kyi gzhi 'am mtshan nyid yin grang na /
mtshan nyid kyi gzhi dang mtshan nyid de dag ci ltar mi srid pa de ltar ni sngar bstan zin pas des na gang gi phyir kho bo cag gi phyogs las /
mtshan gzhi mtshan nyid ma gtogs pa'i / /
dngos po yang ni yod ma yin / /
de'i phyir dpe ma bstan par bsgrub par bya ba 'grub pa med do zhes bya ba smras te /
bye brag tu smra ba chos mngon pa'i lo rgyus la mkhas su re ba khyed dang /
lhan cig tu chos mngon pa'i lo rgyus dag je dpyad par byas nyon cig //
khyed chos mngon pa pa dag don dam par nam mkha' dngos po nyid du 'dod pa'i phyogs la chos can nam mkha' de don dam par dngos po nyid yin par bsgrub par bya grang na /
nam mkha' don dam par dngos po nyid du 'dod na de mtshan nyid kyi gzhi'am mtshan nyid cig yin grang na /
mtshan nyid kyi gzhi dang mtshan nyid de dag don dam par ci ltar mi srid pa de ltar ni sngar bstan zin pas des na gang gi phyir kho bo cag gi phyogs la mtshan nyid kyi gzhi dang mtshan nyid dag ma gtogs pa'i dngos po ni 'ga' yang yod pa ma yin pa de'i phyir khyed kyi chos can nam mkha' dang bsgrub par bya ba chos dngos po nyid du 'dod pa ma grub pas khyed kyi phyogs nyams so / /
de ltar phyogs nyams pa'i phyir gtan tshigs dang dpe yang gzhi ma grub pa'i phyir gnyi ga'i phyogs la ma grub pa yin no / /
'on kyang yang bsnan par bya ste /
khyed kyis brloms te smras pa'i dpe gzugs bzhin no zhes bya ba dang /
rnam par shes pa la sogs pa bzhin no zhes bya ba dag med par khyed kyi bsgrub par bya ba nam mkha' dngos po yin te zhes bya ba de 'grub pa med do / /
ci'i phyir zhe na /
kho bo cag gi phyogs la don dam par khyed kyi dpe gzugs bzhin no zhes bya ba dang /
rnam par shes pa la sogs pa bzhin no zhes bya ba de dag ma grub ste /
gal te 'di la don dam par gzugs kyang rnam par shes pa la sogs pa dag dngos po nyid du yod na de dag kyang mtshan nyid kyi gzhi'am mtshan nyid cig yin grang na /
de la yang mtshan nyid kyi gzhi dang mtshan nyid de dag ci ltar mi srid pa de ltar sngar bstan zin pas khyed kyi dpe de dag kyang ma grub ste /
de'i phyir dpe ma bstan par bsgrub par bya ba 'grub pa med do zhes smras so /
khyed kyis brloms te smras pa'i gtan tshigs yul de la 'dun pa'i 'dod chags spong ba'i phyir zhes bya ba dang /
snyoms par 'jug pa'i dmigs pa yin pa'i phyir zhes bya ba de dag kyang nam mkha' dngos po yin pa'i gtan tshigs su mi rung ste /
ci'i phyir zhe na /
chos mngon pa nyid las 'dod pa'i 'dod chags dang /
srid pa'i 'dod chags kyi mtshan nyid ni chags pa dang zhen pa dang 'chums pa dang lhag par chags pa la sogs pa'i rnam grangs dag yin par gsungs te /
de la gang gi tshe rnal 'byor pa de gzugs kyi yul de la 'dun pa'i 'dod chags spong zhing nam mkha'i yul de la snyoms par 'jug pa'i skabs su de rnam pa thams cad du gzugs kyi 'du shes rnams las yang dag par 'das te /
thogs pa'i 'du shes rnams nub par gyur cing sna tshogs kyi 'du shes rnams yid la mi byed pas nam mkha' mtha' yas so snyam nas nam mkha' mtha' yas skye mched rdzogs par byas te gnas so zhes gsungs pa'i tshe na rnal 'byor pa de rnam pa thams cad du kha dog gi bdag nyid kyi gzugs la dmigs par mi byed pas ni gzugs kyi 'du shes rnams las yang dag par 'das so / /
dbyibs kyi bdag nyid kyi gzugs la dmigs par mi byed pas ni thogs pa'i 'du shes rnams nub par gyur to / /
sprin dang /
du ba dang /
rdul dang /
khug rna dang /
grib ma dang /
nyi ma dang /
snang ba dang /
mun pa dang /
kha dog dang /
dbyibs dang /
gnyi ga'i bdag nyid kyi gzugs la dmigs par mi byed pas ni sna tshogs kyi 'du shes rnams yid la mi byed pa yin te /
des nam mkha' mtha' yas so snyam nas nam mkha' mtha' yas skye mched rdzogs par byas te gnas pa de'i tshe na rnal 'byor pa de nam mkha'i yul de la 'dun pa'i 'dod chags yod kyang gzugs kyi yul de la 'dun pa'i 'dod chags ldog par 'gyur bas 'dod chags dang gzugs de dngos po yod pa ma yin no / /
gang gi tshe rnal 'byor pa de nam mkha'i yul de la 'dun pa'i 'dod chags spong zhing rnam par shes pa'i yul de la snyoms par 'jug pa'i skabs su de rnam pa thams cad du nam mkha' mtha' yas skye mched las yang dag par 'das te rnam par shes pa mtha' yas so snyam nas rnam shes mtha' yas skye mched rdzogs par byas te gnas so zhes gsungs pa'i tshe na /
rnal 'byor pa de 'di snyam du bdag gis 'di lta ste nam mkha' mtha' yas so snyam du rnam par brtags pa de la ni dngos po yod pa ma yin te /
de ni rnam par shes pa'i rnam par rtog pa 'ba' zhig go snyam nas de rnam pa thams cad du nam mkha' mtha' yas skye mched las yang dag par 'das te rnam par shes pa mtha' yas so snyam nas rnam shes mtha' yas skye mched rdzogs par byas te gnas pa de'i tshe na rnal 'byor pa de rnam par shes pa'i yul de la 'dun pa'i 'dod chags yod kyang nam mkha'i yul de la 'dun pa'i 'dod chags ldog par 'gyur bas 'dod chags dang nam mkha' de dngos po yod pa ma yin no / /
gang gi tshe rnal 'byor pa de rnam par shes pa'i yul de la 'dun pa'i 'dod chags spong zhing ci yang med pa'i yul de la snyoms par 'jug pa'i skabs su de rnam pa thams cad du rnam shes mtha' yas skye mched las yang dag par 'das te ci yang med do snyam nas ci yang med pa'i skye mched rdzogs par byas te gnas so zhes gsungs pa'i tshe na rnal 'byor pa de 'di snyam du bdag gis 'di lta ste rnam par shes pa mtha' yas so snyam du rnam par brtags pa de la ni dngos po yod pa ma yin te /
de ni ci yang med do snyam nas de rnam pa thams cad du rnam shes mtha' yas skye mched las yang dag par 'das te ci yang med do snyam nas ci yang med pa'i skye mched rdzogs par byas te gnas so zhes gsungs pa de'i tshe na rnal 'byor pa de ci yang med pa'i yul de la 'dun pa'i 'dod chags yod kyang rnam par shes pa'i yul de la 'dun pa'i 'dod chags ldog par 'gyur bas 'dod chags dang rnam par shes pa de dngos po yod pa ma yin no / /
gang gi tshe rnal 'byor pa de ci yang med pa'i yul de la 'dun pa'i 'dod chags spong zhing yod min med min gyi yul de la snyoms par 'jug pa'i skabs su de rnam pa thams cad du ci yang med pa'i skye mched las yang dag par 'das nas 'du shes med 'du shes med min skye mched rdzogs par byas te gnas so zhes gsungs pa'i tshe na rnal 'byor pa de 'di snyam du bdag gis 'di lta ste ci yang med do snyam du rnam par brtags pa de la ni dngos po yod pa ma yin te /
de ni yod pa yang ma yin med pa yang ma yin no snyam nas de rnam pa thams cad du ci yang med pa'i skye mched las yang dag par 'das nas 'du shes med 'du shes med min skye mched rdzogs par byas te gnas so zhes gsungs pa de'i tshe rnal 'byor pa de yod min med min gyi yul de la 'dun pa'i 'dod chags yod kyang ci yang med pa'i yul de la 'dun pa'i 'dod chags ldog par 'gyur bas 'dod chags dang ci yang med pa de dngos po yod pa ma yin no / /
de yan chad srid pa'i rtse mo pa'i lam de nyid kyis 'jig rten las 'das pa'i lam skyed par mi nus pas /
de'i tshe rnal 'byor pa des 'dun pa'i 'dod chags dang gzugs dang nam mkha' dang rnam par shes pa dang ci yang med pa dang yod min med min gyi 'du shes thams cad ngo bo nyid med pa nyid du mthong bas rdo rje lta bu'i ting nge 'dzin la dmigs pa med pa'i tshul gyis mnyam par gzhag ste /
rnam pa thams cad mkhyen pa nyid mngon par rdzogs par sangs rgyas pa ni dngos po med par mthong ba'i 'bras bu yin te /
de ltar na nam mkha' la sogs pa chos thams cad dngos po med pa nyid du chos mngon pa nyid kyi lo rgyus las gsungs bzhin du /
khyed cag chos mngon pa'i lung la brten cing nam mkha' dngos po yod par bsgrub pa'i gtan tshigs dang dpe ston pa ni khyed rang gi tshig de nyid kyis khyed cag rang nyid chos mngon pa'i lo rgyus la shin du rmongs pa nyid du bstan pa yin no / /
'dir chos mngon pa pa dag na re nged kyi nam mkha' dngos po yod par ma grub pas gzhi ma grub pa'i yul de la 'dun pa'i 'dod chags spong ba'i phyir dper na gzugs bzhin no zhes bya ba dang /
snyoms par 'jug pa'i dmigs pa yin pa'i phyir dper na rnam par shes pa la sogs pa bzhin no zhes bya ba'i gtan tshigs dang dpe dag ma grub tu zin kyang kho bo cag gis yang na 'dus ma byas yin pa'i phyir dper na mya ngan las 'das pa bzhin no zhes smras pa'i gtan tshigs dang dpe de khyed la yang grub pas de'i phyir kho bo cag gi gtan tshigs dang dpe de grub pas nam mkha' dngos po yin par 'grub po zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
mya ngan las 'das pa dang gzhan gang yang rung ba dag kyang dngos po nyid du grub pa med pa'i phyir ro zhes bya ba smras te /
mya ngan las 'das pa dang 'dus ma byas zhes bya ba la sogs pa gang yang rung ba dag kyang don dam par dngos po nyid du grub pa med pa'i phyir khyed kyi gtan tshigs dang dpe gang yang mi 'grub po zhes bya ba'i tha tshig go / /
'dis ni sde pa gzhan dag gi sgrub pa /
nam mkha' yod pa kho na yin te gzugs yongs su chad pa'i phyir dang 'dus ma byas yin pa'i phyir ro zhes bya ba dag la yang skyon gyis lan btab pa yin te /
gtan tshigs kyi don ma grub pa nyid du brjod par bya'o zhes bya ba ni /
mtshan gzhi mtshan nyid ma gtogs pa'i / /
dngos po yang ni yod ma yin / /
zhes ji skad bstan pa'i rigs pa 'dis ni sde pa gzhan dag gi sgrub pa de skad ces zer ba dag la yang gzhi ma grub pa dang gtan tshigs dang dpe ma grub pa'i skyon gyis lan btab pa yin te /
de dag nam mkha' yod par sgrub pa'i gtan tshigs gzugs yongs su chad pa'i phyir dang /
'dus ma byas yin pa'i phyir ro zhes zer ba de dag gi don ma grub pa nyid kyi skyon yang ci rigs par brjod par bya'o zhes bya ba'i tha tshig go / /
de dag gi sgrub pa de yang chos can dang /
bsgrub par bya ba chos dang /
sgrub pa'i chos yin par go rims bzhin du sbyar te /
nam mkha' ni gzugs yongs su chad pa'i phyir nam mkha' yod pa kho na yin te /
nam mkha' la gzugs bye brag tu yongs su gcad du rung gi sgrub pa la gzugs bye brag tu yongs su bcad du mi rung ba'i phyir ram /
yang na nam mkha' ni gzugs kyi mthar thug cing gzugs can ma yin pas gzugs yongs su chad pa'i phyir nam mkha' yod pa kho na yin no / /
gzhan yang nam mkha' dang 'gog pa dang de bzhin nyid dag ni 'dus ma byas yin pa'i phyir yang nam mkha' yod pa kho na yin te de dag la yang gtan tshigs dang dpe'i skyon snga ma bzhin du ci rigs par brjod par bya'o zhes bya bar sbyar ro / /
mdo sde pa dag gis smras pa /
nam mkha' dngos po nyid ni ma yin te 'o na ci zhe na /
kho bo cag la da ni thogs pa dang bcas pa'i rdzas kyi dngos po med pa tsam yin no zhes bya ba ni sngar bye brag tu smra ba la sogs pa dag nam mkha' dngos por 'dod pa nyid bkag pa dang /
'dir mdo sde pa dag na re khyed dbu ma pa nam mkha' dngos po ma yin pa nyid du 'gog par byed pa de ni grub pa la sgrub pa'i skyon chags pa yin te /
ci'i phyir zhe na /
kho bo cag gi gzhung las nam mkha' ni dngos po nyid ma yin te thogs pa dang bcas pa'i rdzas kyi dngos po med pa tsam yin par grub pa'i phyir ro zhes zer ba yin no / /
de skad ces zer ba de'i lan du 'dir 'grel pa byed pa nyid kyis snyoms par 'jug pa'i dmigs pa yin pa'i phyir zhes bya ba dang /
yul de la 'dun pa'i 'dod chags spong ba'i phyir zhes bya ba des dngos po med pa'i ngo bo nyid sel bar byed pa yin mod kyi zhes bya ba la sogs pa smras te /
'di man chad kyis ni mdo sde pa dag gis yongs su brtags pa'i nam mkha' dngos po med pa nyid du lta ba de 'gog par byed do / /
'di skad bstan te sngar bye brag tu smra ba dag nam mkha' dngos por 'dod pa'i gtan tshigs snyoms par 'jug pa'i dmigs pa yin pa'i phyir zhes bya ba dang yul de la 'dun pa'i 'dod chags spong ba'i phyir zhes bya ba de dag mi 'thad par bsal ba nyid kyis mdo sde pa dag nam mkha' dngos po med pa nyid du 'dod pa yang sel bar byed pa yin mod kyi 'on kyang mdo sde pa nam mkha' la dngos po med pa nyid du rtog par byed pa de nyid kyi sgo nas de dgag pa'i 'thad pa gzhan yang bstan par bya'o zhes bya bar sbyar ro / /
de'i phyir 'on kyang de dag nam mkha' la rtog par byed pa de dgag pa'i phyir dgag pa ches gsal bar brjod par bzhed pas de nyid bshad pa zhes bya ba la sogs pa smras te /
bye brag tu smra ba dag gi gtan tshigs snga ma bkag pa de nyid kyis mdo sde pa dag nam mkha' dngos po med pa nyid du rtog par byed pa de dgag pa'i phyir bstan bcos mdzad pas dgag pa snga ma bas kyang ches gsal ba'i dgag pa gzhan brjod par bzhed pas de nyid 'dir bshad pa zhes bya bar sbyar ro / /
dgag pa ches bsal ba de yang gang zhe na /
de'i phyir /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya bas de bstan zin pas de'i phyir /
dngos po yod pa ma yin na /
dngos med gang gi yin par 'gyur / /
zhes bya ba smras so / /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya bas ci zhig bstan zin zhe na /
sngar phung po brtag pa'i skabs su tshig le'ur byas pa'i phyed gong ma des thogs pa dang bcas pa'i gzugs zhes bya ba'i dngos po yod pa ma yin par bstan zin to / /
de ltar thogs pa dang bcas pa'i gzugs zhes bya ba'i dngos po yod pa ma yin na /
khyed kyis nam mkha' zhes bya bar btags pa gang yin pa'i dngos po med pa de gang gi yin par 'gyur te /
de ston pa'i rjes su dpag pa yod pa ma yin pas don de rab tu mi 'grub bo zhes bya ba ni sngar /
mtshan gzhi mtshan nyid ma gtogs pa'i / /
dngos po yang ni yod ma yin / /
zhes bstan pas dngos po de yod pa ma yin na khyod kyi dngos po med pa de gang gi yin par brtag /
'di ltar dngos po'i dngos po med par 'gyur grang na /
dngos po de yang yod pa ma yin na dngos po med pa de gang gi yin par 'gyur /
de lta bas na dngos po med pa de ston pa'i rjes su dpag pa yod pa ma yin pas mdo sde pa dag gis nam mkha' dngos po med pa nyid du 'dod pa'i don de rab tu mi 'grub po / /
yang na gzhan du brtag ste zhes bya ba la sogs pas ni /
dngos po yod pa ma yin na / /
dngos med gang gi yin par 'gyur / /
zhes bya ba tshig le'ur byas pa'i rtsa ba de gnyis kyi don rnams gzhan du rnam par bshad pa ston to / /
de'i phyogs snga ma nye bar gzhag pa bstan pa'i phyir pha rol pos smras pa /
nam mkha' dngos po yin te zhes bya ba'i don de bstan par mi nus te /
khyod kyis /
mtshan gzhi mtshan nyid ma gtogs pa'i / /
dngos po yang ni yod ma yin / /
zhes bya bas dpe med pa dang dpe bsgrubs su zin kyang bsgrub par bya ba dang /
sgrub pa mi 'grub pa kho nar 'gyur ro zhes smras pas de'i phyir kho bos bsgrub par bya ste zhes bya ba la sogs pa smras te /
'dir pha rol po bye brag tu smra ba dag na re kho bos sngar nam mkha' ni dngos po yin te /
yul de la 'dun pa'i 'dod chags spong ba'i phyir dper na gzugs bzhin no / /
yang na snyoms par 'jug pa'i dmigs pa yin pa'i phyir dper na rnam par shes pa la sogs pa bzhin no / /
yang na 'dus ma byas yin pa'i phyir dper na mya ngan las 'das pa bzhin no zhes bya ba'i gtan tshigs dang /
dpe rnam pa gsum smras pas nam mkha' dngos po yin te zhes bya ba'i don de bstan par mi nus te /
ci'i phyir zhe na /
dbu ma pa khyod kyis /
mtshan gzhi mtshan nyid ma gtogs pa'i / /
dngos po yang ni yod ma yin / /
zhes bya bas dpe ma bstan par bsgrub par bya'o 'grub pa med do zhes dpe med par bstan pa dang /
dpe gzugs dang rnam par shes pa la sogs pa dang /
mya ngan las 'das pa dag kun rdzob tu bsgrubs su zin kyang bsgrub par bya ba nam mkha' dngos po yin te zhes bya ba dang /
sgrub pa yul de la 'dun pa'i 'dod chags spong ba'i phyir zhes bya ba dang /
snyoms par 'jug pa'i dmigs pa yin pa'i phyir zhes bya ba dang /
'dus ma byas yin pa'i phyir zhes bya ba dag mi 'grub pa kho nar 'gyur ro zhes smras pas kho bo cag gis nam mkha' dngos po yin te zhes bya ba'i don de bstan par mi nus mod kyi 'on kyang rigs pa'i bstan bcos las gtan tshigs dang dpe gang yang rung ba la ma grub pa dang /
the tshom za ba ni yang sgrub pa la ltos par bya'o zhes bya ba'i mtshan nyid yod pas de'i phyir kho bos sgrub pa snga ma de nyid 'dir yang bsgrub par bya ste zhes zer ba yin no / /
de dag gi sgrub pa nyid bstan pa'i phyir gzugs la sogs pa la dngos po yod pa kho na yin te ltos pas de dag med pa yod pa'i phyir ro / /
'di na gang yod pa de la ni ltos pas dngos po med pa yod de dper na gzugs la ro nyid med pa bzhin no / /
gang med pa de la ni ltos pas dngos po med pa med de dper na rta'i rwa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
chos mi mthun pa'i phyogs kyi dpe yin par go rims bzhin du sbyar te /
dper na gzugs dngos po yod pa la ni de la ltos pas gzugs la ro nyid med pa yod kyi rta'i rwa dngos po med pa la ni de la ltos pas rta'i rwa la ro nyid med pa med pas gzugs la ro nyid med pa yod pa'i phyir gzugs dngos po yod pa kho na yin pa de bzhin du gzugs dang rnam par shes pa la sogs pa dang mya ngan las 'das pa dngos po yod pa dag la yang de dag la ltos pas gzugs dang rnam par shes pa la sogs pa dang mya ngan las 'das pa dag la de dag med pa yod pa'i phyir gzugs dang rnam par shes pa la sogs pa dang mya ngan las 'das pa dag ni dngos po yod pa kho na yin no / /
de dag dngos po yod pa kho na yin pas kho bo cag bye brag tu smra ba dag gis dpe grub pa'i phyir bsgrub par bya ba nam mkha' dngos po yin te zhes bya ba'i don de 'grub bo gtan tshigs kyi don ma grub pa nyid kyang ma yin te /
'di ltar khyod kyis lan cig ma yin par phung po dang khams dang skye mched dag phung po la sogs pa nyid kyis med pa nyid du brjod pas de'i phyir ltos pas de dag med pa yod pa'i phyir dngos po yod pa kho na yin no zhes bya ba ni kho bo cag bye brag tu smra ba dag gi gtan tshigs kyi don yul de la 'dun pa'i 'dod chags spang ba'i phyir zhes bya ba dang snyoms par 'jug pa'i dmigs pa yin pa'i phyir zhes bya ba dang /
'dus ma byas yin pa'i phyir zhes bya ba de dag gi don ma grub pa nyid kyang ma yin te ci'i phyir zhe na /
'di ltar dbu ma pa khyod kyis lan cig ma yin par dang po rkyen brtag pa'i rab tu byed pa nas brtsams te 'di'i bar du lan du mar phung po dang khams dang skye mched dag phung po skye mched kyi ngo bo nyid kyis med pa nyid du brjod pas phung po la sogs pa de dag gi dngos po'i ngo bo nyid med pa nyid yod par bsgrubs pa de'i phyir phung po la sogs pa dngos po yod pa de dag la ltos pas de dag med pa yod pa'i phung po la sogs pa de dag dngos po yod pa kho na yin no / /
de dag dngos po yod pa kho na yin pas /
yul de la 'dun pa'i 'dod chags spong ba'i phyir zhes bya ba dang /
snyoms par 'jug pa'i dmigs pa yin pa'i phyir zhes bya ba dang /
'dus ma byas yin pa'i phyir zhes bya ba'i gtan tshigs de dag gi don ma grub pa nyid kyang ma yin pa'i phyir bsgrub par bya ba nam mkha' dngos po yin te zhes bya ba'i don de 'grub po / /
de skad ces zer ba de'i lan du 'grel pa byed pa nyid kyis 'dir bshad pa /
kho bos gzugs la sogs pa'i dngos po yod pa nyid dgag pa byas par zad kyi de dag med par ma bstan pas de'i phyir gzugs zhes bya ba'i dngos po yod pa ma yin na gang la ro nyid med par 'gyur te /
de med pa'i phyir dpe ma grub pas 'dod pa'i don grub pa med do zhes bya ba smras te /
bye brag tu smra ba dag gi sgrub pa de la yang dpe mi 'grub bo / /
ci'i phyir zhe na /
kho bos med par dgag pa'i tshul gyis gzugs la sogs pa phung po dang khams dang skye mched dag gi dngos po yod pa nyid dgag pa byas par zad kyi ma yin par dgag pa'i tshul gyi gzugs la sogs pa phung po dang khams dang skye mched de dag med par ma bstan pas de'i phyir gzugs zhes bya ba'i dngos po yod pa ma yin na gang la ltos pas de la ro nyid med pa yod par 'gyur te /
dngos po yod pa ma yin pas dngos po med pa yang yod pa ma yin no / /
dngos po yod pa la ltos pas dngos po med pa yod pa de med pa'i phyir khyod kyi dpe 'di na gang yod pa de la ni ltos pas dngos po med pa yod de dper na gzugs la ro nyid med pa bzhin no zhes bya ba de ma grub pas khyod kyi 'dod pa'i don nam mkha' dngos po yin te zhes bya ba de grub pa med do / /
gzhan dag gis smras pa /
dngos po dang dngos po med pa dag ni yod pa kho na yin te /
de dag shes pa yod pa'i phyir ro / /
'di na gang la shes pa yod pa de ni yod de dper na chos nyid bzhin no zhes bya ba ni 'dir mdo sde pa dang bye brag tu smra ba dag dngos po dang dngos po med pa shes pa'i gang zag yod pa'i gtan tshigs kyis dngos po dang dngos po med pa dag kyang yod par sgrub pa yin no / /
de dag ni sgrub pa de dag kyang chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe yin par go rims bzhin du sbyar te /
dper na chos nyid la ni de mkhyen pa'i sangs rgyas bcom ldan 'das yod pa'i phyir chos nyid kyang yod pa kho na yin pa de bzhin du dngos po de dang dngos po med pa dag la yang de dag shes pa'i rnal 'byor pa yod pa'i phyir dngos po dang dngos po med pa gang dag kyang yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
'dir bshad pa /
pha rol po'i yid la bsams pas brtags pa'i dngos po dang dngos po med pa shes pa de yang dngos po'am dngos po med pa zhig yin grang na /
de gnyi ga dgag pa yang bstan zin pas de dag shes pa yod par mi 'grub po zhes bya ba smras te /
pha rol po mdo sde pa dang bye brag tu smra ba dag gis yid la bsams pas brtags pa'i dngos po dang dngos po med pa shes pa zhig yod par gyur na de yang dngos po'am dngos po med pa zhig yin grang na /
de gnyi ga dgag pa yang bstan zin te /
de la shes pa de dngos po ni ma yin te nam mkha'i dngos po dgag pa ji skad bstan pa nyid kyis bkag zin pa'i phyir ro / /
dngos po med pa yang ma yin te ma skyes pa'i phyir ma skyes pa la 'jig pa yang med pas dngos po med pa yang med pa'i phyir ro / /
de ltar shes pa de dngos po'am dngos po med pa'i bdag nyid du ma grub pas dngos po dang dngos po med pa shes pa med do / /
de med pa'i phyir dngos po dang dngos po med pa dag kyang yod pa ma yin pa kho na'o / /
dngos po dang dngos po med pa dang mi mthun pa'i shes pa gzhan zhig yod par rtog na zhes bya ba ni gal te pha rol po dag dngos po dang dngos po med pa shes pa de dngos po'i ngo bo nyid kyang ma yin pa dngos po med pa'i ngo bo nyid kyang ma yin pas yod par ma grub pa dang /
de dag 'dir 'di skad ces dngos po dang dngos po med pa shes pa de ni dngos po dang dngos po med pa gnyi ga dang mi mthun pa dngos po yang yin la dngos po med pa yang yin pa gzhan zhig yod par rtog cing de skad ces zer ba yin no / /
de ltar rtog na de yang mi rung ste de'i phyir bshad pa /
dngos dang dngos med mi mthun chos / /
gang gis dngos dang dngos med shes / /
de ni yod pa ma yin pa nyid do zhes bya ba'i tshig gi don to zhes bya ba smras te /
dngos po dang dngos po med pa ni phan tshun mi mthun pa'i chos yin pas de gnyis gang zag gcig gi rgyud la yod par mi 'thad pas dngos po dang dngos po med pa shes pa'i gang zag dngos po dang dngos po med pa dang mi mthun pa dngos po yang yin la dngos po med pa yang yin pa de lta bu ni yod pa ma yin pa nyid do / /
de med na gang gis dngos po med pa dag shes par 'gyur te /
gang gis kyang shes par mi 'gyur ro / /
de ltar dngos po dang dngos po med pa dag shes pa'i gang zag yod pa ma yin pa'i phyir dngos po dang dngos po med pa dag kyang yod pa ma yin pa kho na'o zhes bya ba'i tha tshig go / /
gal te rnam grangs kyi tshul smra ba dag gis brtags pa'i dngos po dang dngos po med pa dang mi mthun pa de dag shes pa yod pa'i phyir nyes pa med do zhe na zhes bya ba ni gal te 'dir 'ug pa pa rnam gnyis su smra ba dag na re kho bo cag ni rnam grangs kyi tshul gyis gnyi ga yin par smras te /
dper na pha'i rnam grangs la ltos nas ni bu yang yin la /
bu'i rnam grangs la ltos nas ni pha yang yin pa de bzhin du lus kyi rnam grangs la ltos nas ni dngos po yang yin la srog gi rnam grangs la ltos nas ni dngos po med pa yang yin pas de'i phyir kho bo cag gi phyogs la dngos po dang dngos po med par shes pa'i gang zag de ni dngos po yang yin la dngos po med pa yang yin par 'grub pas khyed kyis dngos po dang dngos po med pa mi mthun pa'i chos gnyis gang zag gcig gi rgyud la yod pa ma yin no zhes bshad pa'i nyes pa de kho bo cag gi phyogs la med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis bshad pa de ni rigs pa ma yin te gcig la bdag nyid mi mthun pa gnyis mi srid pa'i phyir dang /
ltos pa mi 'thad pa'i phyir dang /
de ston pa'i rjes su dpag pa med pa'i phyir ro zhes bya bar dgongs so zhes bya ba smras te /
'ug pa pa dag gi tshul de yang rigs pa ma yin te /
ci'i phyir zhe na /
dngos po gcig la yod pa yang yin med pa yang yin zhes bya ba bdag nyid mi mthun pa gnyis mi srid de /
dper na de nyid snang ba yin la mun pa yang yin no zhes bya ba lta bu mi srid pa'i phyir dang ltos pa yang mi 'thad de shi ba la ltos nas gson po yin la gson pa la ltos nas shi ba yin no zhes bya ba dper na bya gag phyed shi phyed sos pa lta bu mi 'thad pa'i phyir dang /
rnam pa gnyis yin pa de ston pa'i rjes su dpag pa khyed la med pa'i phyir ro zhes bya bar mdo mdzad pas dgongs so / /
gang gi phyir de ltar dpyad na /
nam mkha' 'thad pa mi bzod pa / /
de'i phyir nam mkha' dngos po min / /
dngos med ma yin mtshan gzhi min / /
mtshan nyid ma yin zhes pha rol pos smras pa'i dngos po nyid la sogs pa ston pa'i sgrub pa sun 'byin pa bsal ba'i dbang gis mjug bsdus so zhes bya ba ni rab tu byed pa'i skabs 'dir khams drug po thams cad ngo bo nyid med pa nyid du sgrub pa las dang po nam mkha'i khams brtag pa'i dbang du byas te bshad pa'i mjug bsdu ba yin te /
de ltar gang gi phyir brtags na mtshan nyid kyi gzhi dang mtshan nyid dag med cing /
mtshan nyid kyi gzhi dang mtshan nyid dag ma gtogs pa'i dngos po gzhan yang med de dngos po med na dngos po med pa yang med pa'i phyir nam mkha' ni bye brag tu smra ba dag gis yongs su brtags pa ltar dngos po yang ma yin la mdo sde pa dag gis yongs su brtags pa ltar dngos po med pa yang ma yin /
kha cig gis skyes bu ltar yongs su brtags pa'i mtshan nyid kyi gzhi yang ma yin gzhan dag gis mi sgrib pa ltar yongs su brtags pa'i mtshan nyid kyang ma yin no / /
'di ltar gal te nam mkha' zhes bya ba cung zhig yod par gyur na de bzhi po de dag las gang yang rung ba zhig tu 'gyur grang na /
bzhi po de dag kyang med pas de'i phyir nam mkha' yod pa ma yin no / /
pha rol pos smras pa'i dngos po nyid la sogs pa ston pa'i sgrub pa sun 'byin pa zhes bya ba ni pha rol po rang gi sde pa dang gzhan dag gis smras pa'i dngos po dang dngos po med pa dang mtshan nyid kyi gzhi dang mtshan nyid dag ston pa'i sgrub pa phyogs snga ma ci skad bstan pa de dag nyid sun 'byin pa yang yin te dbu ma pa la skyon 'dogs pa'i tshig yin pa'i phyir ro / /
de dag bsal ba'i dbang gis mjug bsdus so zhes bya ba ni dbu ma pas phyogs snga ma de dag mi 'thad par bsal ba'i mthu dang dbang gis nam mkha'i khams ngo bo nyid med pa nyid du bstan pa'i skabs kyi mjug bsdus pa yin no // //
bam po sum cu lnga pa /
da ni ji ltar nam mkha' brtags na dngos po yang ma yin dngos po med pa yang ma yin mtshan nyid kyi gzhi yang ma yin mtshan nyid kyang ma yin te /
nam mkha' zhes bya ba ci yang ma yin pa de bzhin du sa la sogs pa khams lnga po gzhan gang dag yin pa de dang 'dra bar bstan pa'i phyir khams lnga po /
gzhan gang dag kyang nam mkha' mtshungs / /
zhes bya ba smras so / /
khams zhes bya ba'i don ni 'byung khungs kyi don te /
gser gyi 'byung khungs bzhin du nam mkha' la sogs pa dag kyang sdug bsngal dang yid mi bde ba la sogs pa dag gi 'byung khungs su gyur pa yin no zhes bya ba ni khams zhes bya ba'i tshig gi don bshad pa yin te sdug bsngal dang yid mi bde ba la sogs pa dag gi 'byung khungs su gyur pa yin no zhes bya ba ni khams drug po de dag nyid las lus 'byung ba'i phyir te /
lung las rgyal po chen po khams drug po 'di dag ni skyes bu gang zag yin no zhes gsungs pa'i phyir ro / /
yang na khams zhes bya ba'i don gyi byed pa med par rang gi mtshan nyid 'dzin pa'i don to zhes bya ba ni khams zhes bya ba'i tshig gi don rnam pa gzhan du bshad pa yin te /
'dzin pa'i don ni khams kyi don to zhes bya ba'i tha tshig go / /
lnga po zhes bya ba ni sa dang chu dang me dang rlung dang rnam par shes pa zhes bya ba dag go zhes bya ba ni khams lhag ma lnga po dag gi ming bstan pa yin no / /
gzhan zhes bya ba ni nam mkha'i 'og tu dgag par bya ba yin pa'i phyir ro zhes bya ba ni 'dir gzhan dag na re lung las khams bstan pa las dang por sa'i khams bstan pas chu la sogs pa lhag ma rnams gzhan yin na 'dir ci'i phyir nam mkha'i khams dang por bstan cing sa la sogs pa lhag ma rnams gzhan zhes bshad ces zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis gzhan zhes bya ba ni nam mkha'i 'og tu dgag par bya ba yin pa'i phyir ro zhes bshad de /
bstan bcos mdzad pas lung las khams bstan pa'i go rims kyi dbang du ma mdzad kyi rab tu byed pa'i skabs 'dir khams rnams dgag pa'i go rims kyi dbang du mdzad pa'i phyir te /
de yang 'jig rten ni phal cher nam mkha' la ci yang ma yin par mos la sa la sogs pa dag la ni dngos po la sogs par mngon par zhen pas de'i phyir 'jig rten la nam mkha' ci yang ma yin par grags pa'i don gyis sa la sogs pa ci yang ma yin par ma grags pa'i don rab tu bsgrub pa'i dpe bstan pa'i phyir nam mkha' ci yang ma yin par grub pa dang por bstan to / /
gang dag kyang nam mkha' mtshungs zhes bya ba ni khams lnga po gzhan gang dag yin pa de dag kyang nam mkha' dang mtshungs par dgag par bya ste /
ci ltar /
nam mkha'i khams nyid snga rol na / /
nam mkha' cung zad yod ma yin / /
zhes bya ba nas brtsams te /
de phyir nam mkha' dngos po min / /
dngos med ma yin mtshan gzhi min / /
mtshan nyid ma yin zhes bya ba'i bar gyis nam mkha' dgag pa bstan pa de bzhin du 'dir yang /
sa sogs mtshan nyid snga rol na / /
sa sogs cung zad yod ma yin / /
zhes bya ba nas brtsams te /
de phyir sa sogs dngos po min / /
dngos med ma yin mtshan gzhi min / /
mtshan nyid ma yin zhes bya ba'i bar du rgya cher brjod par bya zhing sa la sogs pa khams lnga po gzhan gang dag yin pa de dag kyang nam mkha' dang dgag pa mtshungs pa'i phyir 'dra bar bstan par bya'o zhes bya ba ni ci ltar sngar nam mkha' brtag pa'i skabs su /
nam mkha'i mtshan nyid snga rol na / /
nam mkha' cung zad yod ma yin / /
gal te mtshan las snga gyur na / /
mtshan nyid med par thal bar 'gyur / /
mtshan nyid med pa'i dngos po ni / /
'ga' yang gang na'ang yod ma yin / /
mtshan nyid med pa'i dngos med na / /
mtshan nyid gang du 'jug par 'gyur / /
mtshan nyid med la mtshan nyid ni / /
mi 'jug mtshan nyid bcas la min / /
mtshan bcas mtshan nyid med pa las / /
gzhan la'ang 'jug par mi 'gyur ro / /
mtshan nyid 'jug pa ma yin na / /
mtshan gzhi 'thad par mi 'gyur ro / /
mtshan gzhi 'thad pa ma yin na / /
mtshan nyid kyang ni yod ma yin / /
de phyir mtshan gzhi yod min te / /
mtshan nyid yod pa nyid ma yin / /
mtshan gzhi mtshan nyid ma gtogs pa'i / /
dngos po yang ni yod ma yin / /
dngos po yod pa ma yin na / /
dngos med gang gi yin par 'gyur / /
dngos dang dngos med mi mthun chos / /
gang gis dngos dang dngos med shes / /
de phyir nam mkha' dngos po min / /
dngos med ma yin mtshan gzhi min / /
mtshan nyid ma yin zhes bya ba sgrub pa dang brgal ba'i lan dang bcas pa dag gis ci ltar nam mkha' brtags na dngos po yang ma yin dngos po med pa yang ma yin /
mtshan nyid kyi gzhi yang ma yin mtshan nyid kyang ma yin te /
nam mkha' zhes bya ba ci yang ma yin par bstan pa de bzhin du 'dir yang /
sa sogs mtshan nyid snga rol na / /
sa sogs cung zad yod ma yin / /
zhes bya ba nas brtsams te /
de phyir sa sogs dngos po min / /
dngos med ma yin mtshan gzhi min / /
mtshan nyid ma yin /
zhes bya ba'i bar du rgya cher brjod par bya zhing /
de dag sgrub pa dang brgal ba'i lan dang bcas pa dag gis sa la sogs pa khams lnga po gzhan dag yin pa de dag kyang dngos po yang ma yin dngos po med pa yang ma yin mtshan nyid kyi gzhi yang ma yin mtshan nyid kyang ma yin te /
sa la sogs pa khams lnga po gzhan gang dag yin pa de dag kyang ci yang ma yin no zhes 'dra bar bstan par bya'o / /
'dir gzhan dag na re de ltar khams drug po dag ngo bo nyid med pa nyid yin na ci'i phyir bcom ldan 'das kyis rgyal po zas gtsang la rgyal po chen po khams drug po 'di dag ni skyes bu'o zhes gsungs pas khams drug po sa dang /
chu dang /
me dang /
rlung dang /
nam mkha' dang /
rnam par shes pa zhes bya ba dag gi mtshan nyid sra ba dang /
g.yo ba dang /
skabs 'byed pa dang /
rnam par shes par byed pa dag yod par bstan zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis bcom ldan 'das kyi gsung rab la khams de dag de ltar yod par bstan pa ni de ltar bstan pas gdul ba'i skye bo mang po la rjes su thugs brtse bas tha snyad du grags pa tha snyad kyi bden par gtogs pa yin gyi don dam par ni khams rnams yod pa ma yin no zhes bya ba smras te khams de dag bstan pas 'dul ba'i skye bo rgyal po chen po zas gtsang la sogs pa las dang po pa rnams la rjes su thugs brtse bas de dag gdul zhing gzud pa dang rab tu 'god pa'i phyir tha snyad du grags pa'i dbang du mdzad nas rgyal po chen po khams drug po 'di dag ni skyes bu'o zhes gsungs pas khams drug po sa dang /
chu dang /
me dang /
rlung dang /
nam mkha' dang /
rnam par shes pa zhes bya ba dag gi mtshan nyid sra ba dang gsher ba dang tsha ba dang g.yo ba dang skabs 'byed pa dang rnam par shes par byed pa dag yod par bstan te de dag ni tha snyad kyi bden par gtogs pa yin gyi don dam par ni khams rnams yod pa ma yin no / /
bcom ldan 'das kyi gsung rab la zhes bya ba la ci'i phyir gsung rab ces bya zhe na /
yongs su shes par bya ba dang spang bar bya ba dang mngon sum du bya ba dang bsgom par bya ba'i bden pa bzhi po dag la gdams ngag dang rjes su ston pa'i gsung gang yin pa de ni gsung rab po / /
yang na las dang nyon mongs pa dang shes bya'i sgrib pa spangs pa rab kyi mthar phyin pa brnyes pa'i gsung gang yin pa de ni gsung rab po / /
yang na skye bo skal ba dang ldan pa 'khor ba'i btson rar chud pa tshe rabs brgyud pas bsgribs pa dag rab tu thar bar mdzad pa'i gsung gang yin pa de ni gsung rab po / /
yang na don dam par skye ba med pa dang /
'gag pa med pa dang chad pa med pa dang /
rtag pa med pa la sogs pa rtogs pa nyid kyis rtogs par mdzad pa'i gsung gang yin pa de ni gsung rab po / /
yang na ser skya dang /
gzegs zan dang /
rkang mig dang /
'phel ba dang /
khyab 'jug dang /
lha chen po dang /
brgya byin dang /
tshangs pa la sogs pa dag gis mi 'phrogs pa nyid kyi 'byor pa chen po lha dang mi dang lha ma yin dang 'gro ba rnams las brnyes pa'i gsung gang yin pa de ni gsung rab po / /
ji ltar des 'byor pa chen po de lta bu brnyes she na /
rten cing 'brel par 'byung ba thun mong ma yin pa ston par mdzad pa'i phyir dang /
thugs rje chen po'i mthus phas kyi rgol ba nges par tshar gcod pa la sogs pa'i yon tan yang dag par bsags pa'i phyir ro / /
khams rnams yod pa'i phyir khas blangs pa la gnod pa yang med la /
skye mched rnams 'grub par yang mi 'gyur ro zhes bya ba ni mjug bsdu ba dang tshad ma'i 'bras bu yin te /
kun rdzob tu khams rnams yod pa'i phyir khas blangs pa la gnod pa yang med la /
don dam par khams ngo bo nyid med par bstan pas skye mched rnams 'grub par yang mi 'gyur ro / /
yang kha cig na re khyod kyis don dam par dngos po thams cad la skur pa btab pa'i phyir log pa'i dngos po thams cad la skur pa 'debs pa'i tshul can rjes su brjod pas bcom ldan 'das kyi gsung rab ltar bcos pas 'jig rten rgyang 'phen pa'i 'dod pa bsgrub par bya ba'i phyir 'di ni bcom ldan 'das kyi bka' ma yin pas spang bar bya ba yin no zhes zer ro zhes bya ba ni slob dpon gyi zhal snga nas kyis rjes su dpag pa dang sun dbyung ba'i gsal ba dang de kho na dag bstan pa dang /
lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul bka' stsal pa 'di la rang gi sde pa dag las /
'dus bzang la sogs pa kha cig dbu ma'i bstan bcos brtsams pa dgag par 'dod pa dag dper na rab rib can 'ga' zhig gis skra shad dang /
sbrang bu dang /
sbrang bu mchu rings la sogs pa'i don yod pa ma yin pa rang gi mig gi skyon gyis sgro btags nas sel bar byed pa bzhin du dbu ma'i bstan bcos la chad par lta ba yod pa ma yin bzhin du de dag rang gi blo gros ngan pa'i skyon gyis sgro btags nas de nyan pa la mngon par tshogs pa dag phyir zlog par byed ces zer ba yin no / /
de skad ces zer ba de'i lan du 'dir 'grel pa byed pa nyid kyis de la 'dir pha rol po dag ni skyon cha ma mnyam pas rab rib skyes pa dag skra shad dang sbrang bu dang /
sbrang bu mchu rings la sogs pa don yang dag pa ma yin pa dag sel bar byed pa dang 'dra ste zhes bya ba la sogs pa smras te /
pha rol po 'dus bzang la sogs pa blo gros chung ngu dbu ma'i bstan bcos brtsams pa dgag par 'dod pa dag ni dper na rlung dang /
mkhris pa dang /
bad kan [(]kyi [,]gyi [)]skyon cha ma mnyam pas mig la rab rib skyes pa dag skra shad dang sbrang bu dang sbrang bu mchu rings la sogs pa'i don yang dag pa ma yin pa dag rang gi mig gi skyon gyis sgro btags nas sel bar byed pa dang 'dra ste /
ci lta zhe na /
slob dpon gyi zhal snga nas kyis rjes su dpag pa dang sun dbyung ba'i gsal ba dang de kho na dag bstan pa dang /
lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul bka' stsal pa 'di la rtag pa dang chad par lta ba'i mtha' yod pa ma yin bzhin du 'dus bzang la sogs pa de dag rang gi blo gros ngan pa'i skyon gyis sgro btags nas de nyan pa la mngon par phyogs pa dag phyir bzlog pa'i phyir dbu ma'i bstan bcos la yang dag pa ma yin pas sgro 'dogs par byed pa tsam du zad kyi /
dbu ma'i bstan bcos la rtag pa dang chad par lta ba'i mtha' gnyis med pa'i phyir ro / /
ci ltar rtag pa dang chad par lta ba med ce na /
de'i phyir 'di ltar kho bos ni skye mched rnams kyi yod pa nyid dgag pa smras pa na ngo bo nyid yod pa dgag pa byas par zad kyi dngos po med pa nyid du ni ma smras te zhes bya ba smras te /
kho bos med par dgag pa'i tshul gyis don dam par skye mched rnams kyi yod pa nyid dgag par zad kyi /
ma yin par dgag pa'i tshul gyis dngos po med pa nyid du ni ma smras pas dbu ma'i bstan bcos la rtag pa dang chad par lta ba'i mtha' gnyis med pa'i phyir chad par lta ba ma yin te /
'di ni bcom ldan 'das kyi bka' yang dag pa yin pas dad pa mchog bskyed de bsgrub par bya ba yin no / /
de ltar mtha' gnyis rnam par spangs pa'i tshul bstan pa de nyid kyi khungs bstan pa'i phyir mdo sde las /
ji srid sems kyi spyod yul ba / /
yod med gnyis kyi mthar yang 'gyur / /
spyod yul 'gag par gyur na ni / /
sems kyang yang dag 'gag par 'gyur / /
zhes bya ba dang /
de bzhin du dngos por ma lhung ba ni dngos po med pas chos 'ga' yang dngos po med par mi byed do zhes bya ba la sogs pa ci skad gsungs pa lta bu'o zhes bya ba smras so / /
'dir slob dpon nyid kyis bstan bcos gzhan dag gi skabs su bka' stsal pa'i khungs kyang bstan pa'i phyir de bzhin du slob dpon nyid kyis kyang gzhan dag tu /
'di ni yod nyid 'gog pa ste / /
med nyid yongs su 'dzin pa min / /
nag po min zhes smras pa na / /
dkar po yin zhes ma brjod bzhin / /
zhes gsungs so zhes bya ba smras te /
slob dpon klu sgrub kyi zhal snga nas kyis nyid kyis 'jig rten brtag pa zhes bya ba'i bstan bcos mdzad pa las de skad bka' stsal te /
dper na 'ga' zhig gis nag po ma yin no zhes smras pas des nag po dgag pa tsam nyid byas par zad kyi /
dkar po nyid du ma bstan pa de de bzhin du 'dir yang med par dgag pa'i tshul gyis yod pa nyid dgag pa tsam bstan pas /
ma yin par dgag pa'i tshul gyis med pa nyid du ma bstan pas chad par lta ba ma yin no / /
de'i phyir rnam pa de gnyi ga yang lta ba ngan pa kho na yin te zhes bya ba la sogs pas ni yod pa dang med par lta ba rnam pa de gnyis ni rtag pa dang chad par lta ba yin pas gnyi ga yang lta ba ngan pa kho na yin te /
de ltar lta ba des ni don dam pa mi mthong zhes tshig le'ur byas pa 'og ma'i mgo 'dren pa ston to / /
ci'i phyir rnam pa de gnyi ga yang lta ba ngan pa kho na yin zhe na /
mkhas pa spros pa ma lus pa nye bar zhi ba'i bde ba 'dod pa'i gegs yin pa'i phyir ro zhes bya ba smras te /
rnal 'byor pa mkhas pa gang don dam par rnam par rtog pa'i spros pa ma lus pa nye bar zhi bas sangs rgyas nyid thob pa'i bde ba 'dod pa de'i gegs ni mtha' gnyis su lta ba de yin pa'i phyir ro / /
ci lta zhe na zhes bya bas ni mtha' gnyis su lta ba de ji ltar mkhas pa spros pa ma lus pa nye bar zhi ba'i bde ba 'dod pa'i gegs yin pa de ston to / /
de la re zhig ci ltar yod pa'i mthar lta ba de de'i gegs yin par bstan pa'i phyir /
'di la don dam par 'dod pa dang gzugs dang gzugs med pa na spyod pa dang 'jig rten las 'das pa dang dge ba dang mi dge ba dang lung du ma bstan pa dag gal te tshul gang gis tha snyad gdags su rung ba des bdag nyid thob pa'i ngo bo nyid yin par gyur na zhes bya ba la sogs pa smras te /
'dod pa na spyod pa zhes bya ba ni sbyin pa la sogs pa'o / /
gzugs na spyod pa zhes bya ba ni bsam gtan bzhi la sogs pa'o / /
gzugs med pa na spyod pa zhes bya ba ni snyoms par 'jug pa bzhi la sogs pa'o / /
'jig rten las 'das pa zhes bya ba ni 'phags pa'i lam yan lag brgyad pa la sogs pa'o / /
dge ba zhes bya ba ni srog gcod pa spong ba la sogs pa dge ba bcu'i las kyi lam rnams so / /
mi dge ba zhes bya ba ni srog gcod pa la sogs pa mi dge ba bcu'i las kyi lam rnams so / /
lung du ma bstan pa zhes bya ba ni rnam par smin pa las skyes pa la sogs pa'o / /
de dag don dam par gal te tshul gang gis tha snyad gdags su rung ba des bdag nyid thob pa'i ngo bo nyid yin par gyur na zhes bya ba ni 'dod pa na spyod pa la sogs pa de dag don dam par gal te ci ltar sbyin pa'i bya ba sgrub par byed pa la sogs pa dang /
bsam gtan dag sgrub par byed pa la sogs pa dang /
snyoms par 'jug pa dag sgrub par byed pa la sogs pa dang /
'phags pa'i lam yan lag brgyad pa sgom par byed pa la sogs pa dang /
dge ba dang mi dge ba dang lung du ma bstan pa dag sgrub par byed pa'i tshul gang gis tha snyad gdags su rung ba'i tshul des bdag nyid thob pa'i ngo bo nyid yin zhing /
ngo bo nyid yod pa yin par gyur na'o / /
de ltar gyur na de ji ltar gegs yin zhe na /
de'i phyir dge ba dang /
mi dge ba'i chos rnams bskyed pa dang /
mi skyed pa'i phyir 'bad pa don med pa nyid du 'gyur te yod pa'i phyir dper na bum pa dang snam bu yod pa bzhin pas zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa dang snam bu yod pa ni yod pa'i phyir de dag bskyed pa dang mi skyed pa'i phyir 'bad pa don med pa nyid yin pa de bzhin du dge ba dang mi dge ba'i chos rnams kyang tshul gang gis tha snyad gdags su rung ba'i tshul des bdag nyid thob pa'i ngo bo nyid du yod par gyur na yod pa'i phyir dge ba'i chos rnams bskyed pa dang /
mi dge ba'i chos rnams mi skyed pa'i phyir 'bad pa don med pa nyid du 'gyur bas de'i phyir yod par lta ba ni mkhas pa spros pa ma lus pa nye bar zhi ba'i bde ba 'dod pa'i gegs yin no / /
bde ba dang ldan pa rnams kyang bde ba'i khyad par nyams pa med pa dang /
sdug bsngal dang ldan pa rnams kyang sdug bsngal gyi khyad par nyams pa med par 'gyur te /
rtsig pa la bris pa'i ri mo bzhin du srog chags rnams kyi na tshod dang bong tshod dang spyod lam gyi khyad par dag la skye bri med par 'gyur ro zhes pa ni mjug bsdu ba dang tshad ma'i 'bras bu yin te de ltar 'dod pa na spyod pa la sogs pa de dag don dam par gal te tshul gang gis tha snyad gdags su rung ba'i tshul des bdag nyid thob pa'i ngo bo nyid du yod par gyur cing /
dge ba dang mi dge ba'i chos rnams bskyed pa dang mi skyed pa'i phyir 'bad pa don med pa nyid du gyur na sems can bde ba dang sdug bsngal dang ldan pa rnams kyang bde ba dang sdug bsngal gyi khyad par nyams pa med par 'gyur te /
rtsig pa la bris pa'i ri mo bzhin du srog chags rnams kyi na tshod dang bong tshod dang spyod lam gyi khyad par dag la skye bri med par 'gyur bas yod pa'i mthar lta ba de ni mkhas pa spros pa ma lus pa nye bar zhi ba'i bde ba 'dod pa'i gegs yin pa'i phyir lta ba ngan pa kho na yin no / /
da ni ci ltar med pa'i mthar lta ba de de'i gegs yin pa bstan pa'i phyir ci ste khams gsum pa dang /
'jig rten las 'das pa dang dge ba dang mi dge ba dang lung du ma bstan pa dag ngo bo nyid med pa yin par gyur na zhes bya ba la sogs pa smras te /
ci ste don dam par 'dod pa dang gzugs dang gzugs med pa na spyod pa dang 'jig rten las 'das pa dang dge ba dang mi dge ba dang lung du ma bstan pa dag gal te kun rdzob tu tshul gang gis tha snyad gdags pa tsam gyi tshul der yang med pa yin par gyur na'o / /
de ltar gyur na de ci ltar gegs yin zhe na /
de lta na yang dge ba dang mi dge ba'i chos rnams bskyed pa dang mi skyed pa'i phyir 'bad pa don med pa nyid du 'gyur te /
med pa'i phyir dper na ri bong gi rwa rnon por bya ba'i phyir 'bad pa bzhin pas zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa med pa ni med pa'i phyir te rnon po dang rtul por bya ba'i phyir 'bad pa don med pa nyid yin pa de bzhin du dge ba dang mi dge ba'i chos rnams kyang kun rdzob tu tshul gang gis tha snyad gdags pa tsam gyi tshul der yang med pa yin par gyur na med pa'i phyir dge ba'i chos rnams bskyed pa dang mi dge ba'i chos rnams mi skyed pa'i phyir 'bad pa don med pa nyid du 'gyur bas de'i phyir med par lta ba yang mkhas pa spros pa ma lus pa nye bar zhi ba'i bde ba 'dod pa'i gegs yin no / /
tha snyad chad par 'gyur ro zhes bya ba ni mjug bsdu ba dang tshad ma'i 'bras bu yin te /
de ltar 'dod pa na spyod pa la sogs pa de dag kun rdzob tu yang gal te tshul gang gis tha snyad gdags pa tsam gyi tshul der yang med pa yin par gyur cing /
dge ba dang mi dge ba'i chos rnams bskyed pa dang mi skyed pa'i phyir 'bad pa don med pa nyid du gyur na 'jig rten na dge ba dang mi dge ba'i chos rnams bskyed pa dang mi skyed pa la sogs pa'i tha snyad dag chad par 'gyur bas med pa'i mthar lta ba de yang mkhas pa spros pa ma lus pa nye bar zhi ba'i bde ba 'dod pa'i gegs yin pa'i phyir lta ba ngan pa kho na yin no / /
de ltar rnam pa de gnyi ga yang lta ba ngan pa kho na yin pa de'i phyir 'dir bstan bcos mdzad pas lta ba ngan pa de spang ba de'i phyir 'di bshad de zhes bya bar sbyar ro / /
lta ba ngan pa'i rab rib kyis blo gros kyi mig nyams pa /
blo chung gang dag dngos rnams la / /
yod pa nyid dang med nyid du / /
lta ba des ni blta bar bya / /
nye bar zhi ba zhi mi mthong / /
blo chung ngu gang dag rab rib can dbang po nyams pas zla ba gnyis la sogs pa yang dag pa ma yin pa mthong ba bzhin du dngos po rnams la yod pa nyid dang med pa nyid du lta ba de dag gis ni don dam pa'i bden pa shin tu cha phra ba 'phags pa'i shes rab kyi spyan gyi spyod yul blta bar bya ba nye bar zhi zhing zhi ba mi mthong ngo zhes bya ba'i tha tshig go zhes bya ba ni blo chung ngu gang dag rten cing 'brel par 'byung ba mchog tu zab pa ma rtogs pa na dngos po rnams la yod pa nyid dang med pa nyid du rjes su lta ba chad pa dang rtag par lta bas blo gros kyi mig bsgribs pa de dag gis ni don dam pa'i bden pa mya ngan las 'das pa blta bar bya ba'i mtshan ma thams cad nye bar zhi zhing gnod pa thams cad zhi ba ngo bo nyid kyis stong pa mi mthong ngo zhes bya ba'i tha tshig go / /
blta bar bya ba nye bar zhi ba zhes bya ba ni 'di la blta bar bya ba mtshan ma thams cad mi snang bar gyur pa'i phyir ro zhes bya ba ni don dam pa 'di la blta bar bya ba'i mtshan ma thams cad mi snang bar gyur pa'i phyir blta bar bya ba nye bar zhi ba zhes bya'o / /
zhi zhes bya ba ni gnod pa thams cad dang bral ba'i phyir te zhes bya ba ni don dam pa'i bden pa shin tu cha phra ba 'phags pa'i shes rab kyi spyan gyi spyod yul blta bar bya ba nye bar zhi ba de ni gnod pa thams cad dang bral zhing ngo bo nyid kyis stong pa'i phyir zhi ba zhes bya'o / /
yod pa dang med pa'i mthar lta ba de ci ltar lta ba ngan pa kho na yin pa sngar rigs pas bsgrubs pa de'i lung gi khungs bstan pa'i phyir /
mdo sde las /
gang gis gang la rkyen rnams kyis / /
yod par bsgrubs med nyid du 'gyur / /
lta ngan skye bar smra ba yis / /
yod pa dang ni med par bstan / /
zhes ci skad gsungs pa lta bu'o zhes bya ba smras te /
gal te gang gis dngos po gang la rkyen rnams kyis yod pa nyid du bsgrubs par gyur na de ni yod pa'i mthar lta ba yin pas lta ba ngan pa kho na yin la de zhig par gyur pa na med pa nyid du 'gyur te /
de ni med pa'i mthar lta ba yin pas de yang lta ba ngan pa kho na yin no / /
de'i phyir /
lta ngan skye bar smra ba yis / /
yod pa dang ni med par bstan / /
zhes gsungs te /
skye ba yod na ma zhig gi bar du yod pa nyid ces kyang ston la de zhig pa na med pa nyid ces kyang ston pas de ni lta ba ngan pa kho na yin no / /
mkhas pa gang stong pa nyid la lta ba dang bsgom pa'i mig sman dang ldan pas blo gros kyi mig gi skyon dang bral bar gyur pa blo gros kyi mig yang dag par byed pa des ni dngos po rnams kyi ci lta ba nyid mthong ste zhes bya ba ni mkhas pa gang dag rten cing 'brel par 'byung ba mchog tu zab pa rtag pa dang chad pa'i mtha' dang bral ba rtogs pa na dngos po rnams la yod pa nyid dang med pa nyid du rjes su mi lta ba stong pa nyid la lta ba dang bsgom pa'i mig sman dang ldan pas blo gros kyi mig gi skyon dang bral bar gyur pa blo gros kyi mig yang dag par bya ba de dag gis ni don dam pa'i bden pa shin tu cha phra ba 'phags pa'i shes rab kyi spyan gyi spyod yul blta bar bya ba nye bar zhi zhing zhi ba ci lta ba nyid mthong ngo zhes bya bar ston to / /
de nyid kyi lung gi khungs bstan pa'i phyir bcom ldan 'das kyis 'phags pa lang kar gshegs pa'i mdo las /
gang tshe 'jig rten yod min zhing / /
med min yod med min mthong ba / /
de tshe sems ni rnam ldog cing / /
bdag med nyid kyang rtogs par 'gyur / /
zhes ji skad gsungs pa lta bu ste gang gi tshe gzugs la sogs pa yul rnams dngos po yod pa yang ma yin med pa yang ma yin yod med kyang ma yin par mthong ba de'i tshe na log par 'dzin pa'i rnam par rtog pa med pas kun gzhi rnam par shes pa gnas 'gyur zhing chos bdag med pa zhes bya ba de kho na nyid rtogs par 'gyur ro zhes gsungs te /
de'i phyir dngos po dang dngos po med pa dgag pa tsam nyid dbu ma'i lam zhes bya'i de gnyis kyi bar na ci yang med do / /
de bzhin du 'phags pa dkon mchog brtsegs pa chen po'i mdo 'od srungs kyi le'u las /
'od srungs yod ces bya ba 'di ni mtha' gcig go / /
med ces bya ba 'di yang mtha' gcig go zhes bya ba la sogs pa ji skad gsungs pa lta bu'o zhes bya bas kyang de nyid kyi yid ches pa'i lung gi khungs bstan to / /
de la 'dir rab tu byed pa'i don ni sa la sogs pa khams rnams yod par ston pa'i gtan tshigs mtshan nyid yin pa'i phyir ro zhes bya ba nye bar gzhag pa de'i skyon brjod pas khams rnams ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
khams brtag pa'i rab tu byed pa lnga pa'i skabs 'dir rab tu byed pa'i don tshad ma'i 'bras bur lta ba ni pha rol pos khams rnams yod par ston pa'i phyogs snga ma don dam par khams rnams yod pa kho na yin te /
de dag gi mtshan nyid yod pa'i phyir ro zhes bya ba la sogs pa nye bar gzhag pa de dag gi sgrub pa'i skyon brjod pas khams rnams ngo bo nyid med pa nyid du bstan pa yin no / /
khams rnams stong pa nyid du bstan pa la yon tan ci yod pa bstan pa'i phyir dang khams rnams stong pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir 'phags pa tshangs pa khyad par sems kyis zhus pa'i mdo las /
nang gi sa'i khams gang yin pa dang phyi rol gyi sa'i khams gang yin pa de gnyis su med pa'i don to / /
de yang de bzhin gshegs pas shes rab dang ye shes kyis gnyis su med pa dang gnyis su dbyer med pa dang mtshan nyid gcig pa 'di lta ste /
mtshan nyid med par mngon par rdzogs par sangs rgyas so zhes bya ba gsungs pa'i lung gi don de grub cing yid ches pa'i lung gi khungs des khams rnams stong pa nyid du bsgrubs pa yin no / /
de'i tshig gi don ni sngar skye mched brtag pa'i skabs su bshad pa bzhin no / /
gcig pa nyid dang tha dad pa nyid kyi mtha' gnyis dmigs su med pa gang yin pa de ni shes rab kyi pha rol tu phyin pa'o / /
de bzhin du 'phags pa 'jam dpal rnam par rol pa'i mdo las /
bu mo khams dag ji ltar blta bar bya /
bu mos smras pa 'jam dpal 'di lta ste dper na 'jig rten gsum bskal pas bsregs pa na thal ba yang med pa ltar ro zhes bya ba gsungs pa'i lung gi don de yang grub cing yid ches pa'i khungs des kyang khams rnams stong pa nyid du bsgrubs pa yin no / /
de'i tshig gi don kyang sngar skye mched brtag pa'i skabs su bshad pa bzhin te /
nang dang phyi rol gyi khams rnams la ci yang dmigs su med pa gang yin pa de ni shes rab kyi pha rol tu phyin pa'o / /
de bzhin du mdo sde'i mtha' gzhan dag las gzugs med pa dang /
bstan du med pa dang /
gnas pa med pa dang /
snang ba med pa dang /
rnam par rig pa med pa gang yin pa de la mngon par zhen par mi bya'o zhes bya ba gsungs pa'i lung gi don de yang grub cing yid ches pa'i lung gi khungs des kyang khams rnams stong pa nyid du bsgrubs pa yin no / /
de la gzugs med pa zhes bya ba ni gzugs can ma yin pa'i phyir ro / /
bstan du med pa zhes bya ba ni bstan par mi nus pa'i phyir ro / /
gnas pa med pa zhes bya ba ni lus dang gnas med pa'i phyir ro / /
snang ba med pa zhes bya ba ni yul nyid du snang ba med pa'i phyir ro / /
rnam par rig pa med pa zhes bya ba ni mig la sogs pa'i rnam par rig pas gzung du med pa'i phyir te tshig gi don gcig gis gcig bshad pa yin pa'i don dam pa'i bden pa de la mngon par zhen par mi bya ba de yang shes rab kyi pha rol tu phyin pa'o / /
de bzhin du bcom ldan 'das ma shes rab kyi pha rol tu phyin pa'i mdo las /
sha ra dwa ti'i bu chos thams cad ni chags pa med pa'i mtshan nyid de gang chos gang gi mtshan nyid yin pa de ni de'i mtshan nyid med pa yin pas chos 'ga' yang mtshan nyid mngon par bsgrub pa'i phyir nye bar mi gnas so zhes bya ba gsungs pa'i lung gi don de yang grub cing yid ches pa'i lung gi khungs des kyang khams rnams stong pa nyid du bsgrubs pa yin te chags pa med pa'i mtshan nyid bstan pa gang yin pa de ni shes rab kyi pha rol tu phyin pa'o / /
de bzhin du 'phags pa tshangs pa khyad par sems kyis zhus pa'i mdo las /
ngas ni 'jig rten phung po bstan / /
de la 'jig rten gnas par 'gyur / /
mkhas pa de la mi gnas pa / /
'jig rten chos kyis mi gos so / /
'jig rten nam mkha'i mtshan nyid de / /
nam mkha' la yang mtshan nyid med / /
de phyir de yis de rtogs pas / /
'jig rten chos kyis mi gos so / /
zhes bya ba gsungs pa'i lung gi don de yang grub cing yid ches pa'i lung gi khungs des kyang khams rnams stong pa nyid du bsgrubs pa yin no / /
de dag gi tshig gi don kyang sngar skye mched brtag pa'i skabs su bshad pa bzhin te /
khams rnams la mtshan nyid med pa dang /
de la mi gnas pa 'jig rten gyi chos rnams kyis mi gos pa gang yin pa de ni shes rab kyi pha rol tu phyin pa'o / /
'jig rten nam mkha'i mtshan nyid de / /
nam mkha' la yang mtshan nyid med / /
ces bya ba de ni 'phags pa sangs rgyas thams cad kyi yul la 'jug pa ye shes snang ba'i rgyan gyi mdo las kyang gsungs te mtshan nyid ngo bo nyid med pa nyid du gsungs pa'i lung gi don de yang grub cing yid ches pa'i lung gi khungs des kyang khams rnams stong pa nyid du bsgrubs pa yin te /
de yang shes rab kyi pha rol tu phyin pa'o / /
de bzhin du bcom ldan 'das ma shes rab kyi pha rol tu phyin pa'i mdo de nyid las bcom ldan 'das kyis sngar /
sha ra dwa ti'i bu chos thams cad ni chags pa med pa'i mtshan nyid de zhes bka' stsal pa de la 'phags pa shA ri'i bu chags pa med pa nyid gang yin snyam du the tshom za ba de bsal ba'i phyir bcom ldan 'das kyis sha ra dwa ti'i bu chos thams cad kyi mtshan nyid med pa nyid dang yongs su grub pa med pa nyid gang yin pa de ni chags pa med pa nyid ces bya'o zhes bya ba la sogs pa gsungs pa de dag grub pa yin no / /
lung gi don de dag grub cing yid ches pa'i lung gi khungs de dag gis khams rnams stong pa nyid du bsgrubs pa de ni bstan bcos mdzad pas khams rnams stong pa nyid du bstan pa'i yon tan yin te /
de yang slob dpon gyi zhal snga nas kyis mkhyen rlabs yin pas rtog ge skam po tsam gyis khams rnams ngo bo nyid med pa nyid du bstan pa ma yin te /
lung de dag kyang yod do / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las khams brtag pa zhes bya ba ste rab tu byed pa lnga pa rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
da ni stong pa nyid kyi mi mthun pa'i phyogs kyi khyad par dgag pas 'dod chags dang chags pa dang zhe sdang dang sdang ba la sogs pa dag /
ngo bo nyid med pa nyid du bstan par bzhed pa'i dbang gis rab tu byed pa drug pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta'o / /
de la dam bcas pa la 'jug pa'i rgyu'i don gyi dbang du byas nas /
da ni stong pa nyid kyi mi mthun pa'i phyogs kyi khyad par dgag pas zhes bya ba smras te bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas /
'dir rab tu byed pa drug pa brtsam pa'i skabs su yang 'grel pa byed pas sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste phung po dang /
khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol po'i phung po dang /
khams dang skye mched dag yod pa nyid du ston pa'i phyogs snga ma nye bar gzhag pa 'og nas don dam par phung po dang /
khams dang /
skye mched dag yod pa kho na yin te /
bcom ldan 'das kyis de dag la brten nas kun nas nyon mongs pa dang nyes dmigs bstan pa'i phyir ro zhes bya ba la sogs pa 'byung ba dag yin no / /
de dgag pas zhes bya ba ni stong pa nyid kyi mi mthun pa'i phyogs kyi khyad par de dgag pa'i dbang du byas nas rab tu byed pa drug pa brtsam mo zhes bya bar sbyar te /
'di ltar dam bcas pa la 'jug pa'i rgyu'i don gyi dbang du byas nas stong pa nyid kyi mi mthun pa'i phyogs kyi khyad par dgag pas rab tu byed pa drug pa brtsams na 'dod pa'i don 'grub par 'gyur ba'i phyir ro / /
gzhung 'og nas 'byung ba dang sbyar ba'i don gyi dbang du byas nas /
'dod chags dang chags pa dang zhe sdang dang sdang ba la sogs pa dag ngo bo nyid med pa nyid du bstan par bzhed pa'i dbang gis rab tu byed pa drug pa brtsam mo zhes bya ba smras te /
'dod chags dang chags pa brtag pa'i rab tu byed pa drug pa'i gzhung 'og nas 'byung ba 'di'i don ni 'dod chags dang chags pa dang zhe sdang dang sdang ba la sogs pa dag ngo bo nyid med pa nyid du bstan pa yin pas /
'dir rab tu byed pa drug pa brtsam pa'i skabs su yang 'grel pa byed pas gzhung 'og nas 'byung ba dang sbyar ba'i don de'i dbang du byas nas /
'dod chags dang chags pa dang zhe sdang dang sdang ba la sogs pa dag ngo bo nyid med pa nyid du bstan par bzhed pa'i dbang gis rab tu byed pa drug pa brtsam mo zhes bya ba smras te /
'dod chags zhes bya ba ni chags pa dang lhag par chags pa zhes bya ba dag gi rnam grangs so / /
chags pa zhes bya ba ni gang gi phung po lnga la 'dod chags la sogs pa skyes pa'o / /
zhe sdang zhes bya ba ni zhe sdang ba dang khong khro ba zhes bya ba dag gi rnam grangs so / /
sdang ba zhes bya ba ni gang gi phung po lnga la zhe sdang la sogs pa skyes pa'o / /
sogs pa zhes bya ba'i sgras ni gti mug dang rmongs pa la sogs pa kun nas nyon mongs pa dang kun nas nyon mongs pa can thams cad bsdu'o / /
rab tu byed pa drug pa 'di'i 'bras bu ni gang yin rnam pa gang gis ni 'bras bu de thob ce na /
'dod chags dang chags pa dang zhe sdang dang sdang ba la sogs pa dag ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
phung po dang khams dang skye mched dag de ltar bkag tu zin kyang de dag la mngon par zhen pa rang gi sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas kun nas nyon mongs pa dang nyes dmigs bstan pa'i phyir ro zhes bya ba la sogs smras te /
de dag kyang chos can dang /
bsgrub par bya ba chos dang /
sgrub pa'i chos yin par go rims bzhin du sbyar ro / /
'di na gang med pa la ni bcom ldan 'das kyis de la brten nas kun nas nyon mongs pa dang nyes dmigs ma bstan te /
dper na rus sbal gyi spu dag bzhin no zhes bya ba ni /
chos mi mthun pa'i phyogs kyi dpe yin no / /
bcom ldan 'das kyis phung po la sogs pa dag la brten nas /
chags pas chos rnams mi shes shing / /
chags pas chos rnams mi mthong ste / /
mi gang 'dod chags sten byed pa / /
de tshe mun pa mun gnag 'byung / /
sdang bas chos rnams mi shes shing / /
sdang bas chos rnams mi mthong ste / /
mi gang zhe sdang sten byed pa / /
de tshe mun pa mun gnag 'gyur / /
rmongs pas chos rnams mi shes shing / /
rmongs pas chos rnams mi mthong ste / /
mi gang gti mug sten byed pa / /
de tshe mun pa mun gnag 'gyur / /
zhes kun nas nyon mongs pa dang nyes dmigs bstan pas zhes bya ba ni nye bar sbyar ba'i sbyor ba yin te /
de la kun nas nyon mongs pa ni gang /
nyes dmigs ni gang zhe na /
chags pas chos rnams mi shes shing / /
chags pas chos rnams mi mthong ste / /
zhes bya ba de dag ni kun nas nyon mongs pa'o / /
mi gang 'dod chags sten byed pa / /
de tshe mun pa mun gnag 'gyur / /
zhes bya ba de dag ni nyes dmigs te lung las /
mun khrod nas mun khrod du 'gro ba dang /
mun khrod nas snang bar 'gro ba dang /
snang ba nas mun khrod du 'gro ba dang /
snang ba nas snang bar 'gro ba zhes bya ba gang zag bzhi gsungs pa las /
mun khrod nas mun khrod du 'gro ba zhes bya ba dang sbyar ro / /
yang na /
chags pas chos rnams mi shes shing / /
chags pas chos rnams mi mthong ste / /
de tshe mun pa mun gnag 'gyur / /
zhes bya ba de dag ni nyes dmigs so / /
mi gang 'dod chags sten byed pa / /
zhes bya ba de ni kun nas nyon mongs pa'o / /
yang na chags pas zhes bya ba de ni kun nas nyon mongs pa'o / /
chos rnams mi shes pa dang /
mi mthong ba dang /
mi gang 'dod chags sten byed pa / /
de tshe mun pa mun gnag 'gyur / /
zhes bya ba de dag ni nyes dmigs so / /
sten byed pa zhes bya ba ni skye ba dang du len par byed pa ste /
lhag ma rnams la yang de bzhin du ci rigs par sbyar ro / /
de'i phyir gtan tshigs ji skad smos pa'i 'thad pas phung po dang khams dang skye mched yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na bcom ldan 'das kyis rus sbal gyi spu la sogs pa med pa gang dag la brten nas kun nas nyon mongs pa dang nyes dmigs ma bstan pa de dag ni don dam par yod pa ma yin gyi phung po dang khams dang skye mched la sogs pa gang dag la brten nas kun nas nyon mongs pa dang nyes dmigs bstan pa de dag ni don dam par yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis 'dir bshad pa /
'du byed kyi tshogs 'dod chags la sogs pa'i 'jug pa shas che ba la brten nas 'dod chags la sogs pa dang de dag gi nyes dmigs kyi skyon bstan pa /
sgyu ma dang /
smig rgyu dang /
rmi lam dang /
dri za'i grong khyer lta bu de dag ni tha snyad par yod pa yin gyi don dam pa pa ni ma yin no zhes bya ba smras te /
'dod chags dang zhe sdang dang gti mug la sogs pa kun nas nyon mongs pa dang /
de dag gi nyes dmigs kyi skyon bstan pa sgyu ma la sogs pa lta bu de dag ni tha snyad par yod pa yin gyi don dam pa pa ni ma yin pas de'i phyir phyogs snga ma smra ba dag gi phung po la sogs pa don dam par yod par sgrub pa'i gtan tshigs kun nas nyon mongs pa dang nyes dmigs bstan pa'i phyir ro zhes bya ba de mi 'grub pas phung po la sogs pa don dam par yod pa ma yin no zhes ston to / /
'dod chags la sogs pa dang de dag gi nyes dmigs kyi skyon bstan pa de dag kyang gzhi gang la brten nas gdags pa mdzad ce na /
de'i phyir 'du byed kyi tshogs 'dod chags la sogs pa'i 'jug pa shas che ba la brten nas zhes bya ba smras te /
phung po lnga po'i 'du byed kyi tshogs 'dod chags dang zhe sdang dang gti mug la sogs pa'i 'jug pa shas che ba la brten nas gdags pa mdzad do / /
de la brten nas gang dag gdags pa mdzad ce na /
de'i phyir 'dod chags la sogs pa dang de dag gi nyes dmigs kyi skyon bstan pa zhes bya ba smras te /
'dod chags dang zhe sdang dang gti mug la sogs pa kun nas nyon mongs pa dang /
de dag gi nyes dmigs kyi skyon bstan pa dag gdags pa mdzad do / /
'dod chags la sogs pa dang de dag gi nyes dmigs kyi skyon bstan pa de dag kyang ji lta bu dag yin zhe na /
de'i phyir sgyu ma dang /
smig rgyu dang /
rmi lam dang /
dri za'i grong khyer lta bu zhes bya ba smras te /
sgyu ma lta bu zhes bya ba ni ngo bo nyid kyis ma skyes pa'i phyir ro / /
smig rgyu lta bu zhes bya ba ni rdzas su med pa'i phyir ro / /
rmi lam lta bu zhes bya ba ni spyod pa med pa'i phyir ro / /
dri za'i grong khyer lta bu zhes bya ba ni byed pa po med pa'i phyir ro / /
'dod chags la sogs pa dang de dag gi nyes dmigs kyi skyon bstan pa sgyu ma la sogs pa lta bu de dag tha snyad pa yin nam don dam pa pa yin zhe na /
de'i phyir de dag ni tha snyad par yod pa yin gyi don dam pa pa ni ma yin no zhes bya ba smras te /
de ni dam bca' ba nye bar bzhag pa yin no / /
'dir pha rol po dag na re ci'i phyir de dag don dam pa pa ma yin zhes zer ba'i phyogs snga ma khong nas dbyung ba de'i lan du 'grel pa byed pa nyid kyis de'i phyir de dag nyid brtag par bya ste zhes bya ba smras so / /
'di la khyod chags pa 'dod chags kyi snga rol na'am /
phyis sam /
'dod chags dang /
chags pa dag lhan cig na yod pa'am 'dod chags chags pa'i snga rol na'am /
phyis sam 'dod chags dang chags pa dag lhan cig na yod par 'dod grang na zhes bya ba ni bstan bcos mdzad pas pha rol po dag la brtag pa'i mu rnam pa drug nye bar bzhag pa yin te /
de la yang mu dang po gsum ni 'dod chags brtag pa yin la /
mu tha ma gsum ni chags pa brtag pa yin no / /
de la 'dod chags brtag pa'i mu gsum ni chags pa 'dod chags kyi snga rol na yod pa la brten nas 'dod chags yod par 'dod pa dang /
chags pa 'dod chags pas phyis yod pa la brten nas 'dod chags yod par 'dod pa dang /
chags pa dang 'dod chags lhan cig pa la brten nas 'dod chags yod par 'dod pa'o / /
chags pa brtag pa'i mu gsum ni 'dod chags chags pa'i snga rol na yod pa la brten nas chags pa yod par 'dod pa dang /
'dod chags chags pas phyis yod pa la brten nas chags pa yod par 'dod pa dang /
'dod chags dang chags pa lhan cig pa la brten nas chags pa yod par 'dod pa ste /
de dag thams cad mi 'thad par rim pa bzhin du bsgrub par bya'o / /
de la mu dang por bsgrubs pa'i phyir /
de la re zhig /
gal te 'dod chags snga rol na / /
'dod chags med pa'i chags yod na / /
gal te 'dod chags kyi snga rol na chags pa 'dod chags med pa zhig yod par gyur na zhes bya ba'i tshig gi lhag ma'o zhes bya ba smras te /
'di la gal te khyed chags pa 'dod chags kyi snga rol na yod par 'dod na de ltar na khyed 'dod chags med pa'i snga rol na chags pa 'dod chags med pa zhig yod par bsgrub cing /
chags pa 'dod chags med pa de la brten nas phyis 'dod chags skye bar 'gyur bas /
des na kun nas nyon mongs pa yang yod la de'i nyes dmigs kyang yod pas khyed phung po la sogs pa dag don dam par yod par sgrub pa'i gtan tshigs kyi don 'grub par 'gyur ro snyam du sems na de yang mi rung ste /
gal te 'dod chags kyi snga rol na chags pa yod par gyur na chags pa de 'dod chags med par mi rung ste 'dod chags dang bcas pa'i chags pa nyid yin par 'gyur ro / /
de'i tshe na de chags pa nyid yin par gyur na de la brten nas phyis 'dod chags skye bar 'gyur ba don med pas chags pa la brten nas 'dod chags skye bar mi 'gyur bas 'dod chags mi skye'o / /
des na 'dod chags med pas kun nas nyon mongs pa yang med la /
de'i nyes dmigs kyang med pas khyed phung po la sogs pa dag don dam par yod par sgrub pa'i gtan tshigs kyi don mi 'grub pa nyid do zhes ston to / /
'dod chags dang chags pa dang lhag par chags pa zhes bya ba dag ni rnam grangs te /
de med cing ma gtogs pa 'dod chags la mi ltos pa zhig yod par gyur na'o zhes bya ba ni /
gal te 'dod chags snga rol na / /
'dod chags med pa'i chags yod na / /
zhes bya ba'i tshig gi don bshad pa yin te /
'dod chags zhes bya ba'i tshig gi don ni 'dod chags dang chags pa dang lhag par chags pa zhes bya ba dag gi rnam grangs so / /
'dod chags med pa'i chags yod na / /
zhes bya ba'i tshig gi don ni 'dod chags de med cing de ma gtogs pa 'dod chags la mi ltos pa'i chags pa 'dod chags med pa zhig yod par gyur na'o / /
'dir pha rol po'i bsam pa ni 'dod chags med pa'i snga rol na chags pa nyid mi 'thad pas phyis chags par 'gyur ba'i gang zag ma chags pa zhig yod pas de la brten nas phyis 'dod chags yod par 'gyur ro snyam du sems pa yin pas de bsal ba'i phyir 'dir 'grel pa byed pas smin pa med par 'bras bu smin pa nyid mi 'thad pa ltar chags pa nyid mi 'thad pa ni ma yin no zhes bya ba smras te /
smin pa med par 'bras bu smin pa nyid mi 'thad pa ltar zhes bya ba ni chos mi mthun pa'i dpe yin te /
ji ltar smin pa med par 'bras bu smin pa nyid mi 'thad pa ltar 'dod chags med par chags pa nyid mi 'thad pa ni ma yin te /
smin pa med par 'bras bu smin pa nyid mi 'thad kyang 'bras bu ma smin pa nyid yod pa ltar 'dod chags med par chags pa nyid mi 'thad pa ma yin te /
ma chags pa nyid med do / /
'di skad bstan te pha rol po'i bsam pa ltar gal te 'dod chags kyi snga rol na chags pa yod par gyur na de 'dod chags med pa'i ma chags pa nyid ma yin gyi chags pa nyid yin te /
ji ltar smin pa med par 'bras bu smin pa nyid med kyang 'bras bu ma smin pa nyid yod pa ltar 'dir ni de lta ma yin te chags pa snga na yod pa de la 'dod chags med par chags pa nyid med pa ma yin gyi /
de 'dod chags med kyang chags pa nyid yin par 'gyur ro / /
de'i tshe na de chags pa nyid yin par gyur na de la brten nas phyis 'dod chags skye bar 'gyur ba don med pas chags pa la brten nas 'dod chags skye bar mi 'gyur bas 'dod chags mi skye'o / /
des na 'dod chags med pas kun nas nyon mongs pa yang med la de'i nyes dmigs kyang med pas khyed phung po la sogs pa dag don dam par sgrub pa'i gtan tshigs kyi don ma grub pa nyid do / /
brtag pa 'di las cir 'gyur zhe na zhes bya ba ni pha rol po dag 'dod pa'i bsam pa ltar brtag pa /
gal te 'dod chags snga rol na / /
'dod chags med pa'i chags yod na / /
zhes bya ba 'di la don cir 'gyur zhe na zhes brtag pa yin no / /
de la don cir 'gyur zhe na /
de la brten nas 'dod chags yod ces bya bar 'gyur ro / /
de nyid bstan pa'i phyir chags pa /
de la brten nas 'dod chags yod par 'gyur te /
chags pa 'di'i 'dod chags ni 'di'o zhes bya bar 'gyur ro zhes bya ba smras te /
pha rol po dag 'dod pa'i bsam pa ltar brtag pa /
gal te 'dod chags snga rol na / /
'dod chags med pa'i chags yod na / /
zhes bya ba 'di las don cir 'gyur zhe na /
'dod chags kyi snga rol na chags pa yod pa de la brten nas 'dod chags yod par 'gyur te /
chags pa snga rol na yod pa 'di'i 'dod chags 'di'o zhes bya bar 'gyur ro / /
'di ltar gang gi tshe lhas byin ma chags pa chags par byed pa de'i tshe na 'dod chags zhes bya ste /
ma chags pa 'di'i 'dod chags ni 'di yin no zhes bya ba yin na gal te chags pa la brten nas 'dod chags yod pa nyid du 'dod na /
'o na de lta na 'dod chags med kyang de chags pa nyid yin par 'gyur ro / /
de skad bstan te chags pa ni 'dod chags med par mi srid la 'dod chags kyang chags pa med par mi srid pa yin na gal te 'dod chags med pa'i snga rol na chags par ma gyur pa de chags pa yin par rtog na /
'o na de lta na 'dod chags med kyang de chags pa nyid yin par thal bar 'gyur bas de ni mi rung ngo / /
de lta na skyon gzhan 'dir yang 'gyur te /
chags yod 'dod chags yod par 'gyur / /
zhes bya bas ni 'di skad bstan te /
pha rol po dag 'dod pa'i bsam pa ltar gal te 'dod chags kyi snga rol na chags pa yod par brtag na chags pa zhes bya ba de rang gi ngo bo nyid kyis chags pa nyid du grub pa de la brten nas phyis 'dod chags yod pa'i skyon du 'gyur ro / /
chags pa yin na de la 'dod chags skye ba don med pa nyid du 'gyur bas zhes bya ba ni 'dod chags med par yang snga nas chags pa nyid yin par gyur na de la yang 'dod chags skye ba don med pa nyid du 'gyur te /
'dod chags phyis skye ba des chags pa snga na yod pa de la khyad par lhag pa cung zad kyang skyed par mi byed pa'i phyir ro / /
de ni mi 'dod do zhes bya ba ni 'dod chags med pa'i snga rol na chags pa yod pa de ni tha snyad thams cad dang 'gal bas mi 'dod do / /
'on te 'dod chags kyi chags pa nyid du 'gyur bar byed na ni de lta na 'dod chags kyi snga rol na chags pa yod par khas blang bar mi bya'o / /
de ltar na 'dir glags yod pa'i tshig yin pa'i phyir bar skabs kyi don las bzlog pas rjes su dpag pa ni 'di lta ste zhes bya bar sbyar te /
glags yod pa'i tshig yin pa'i phyir zhes bya ba ni pha rol po dag 'dod pa'i bsam pa ltar gal te 'dod chags kyi snga rol na chags pa yod par gyur cing chags pa de la brten nas 'dod chags yod par gyur na /
chags pa de la 'dod chags skye ba don med pa nyid du 'gyur bas zhes bya ba'i glags yod pa'i tshig yin pa'i phyir ro / /
skabs kyi don las bzlog pas zhes bya ba la skabs kyi don gang zhe na /
glags yod pa'i tshig yin pa'i skabs kyi don te /
'dod chags med kyang de chags pa nyid yin par 'gyur ro / /
de ni mi rung bas skabs kyi don de las bzlog pas don gzhan go bar 'gyur ba'i sgo nas 'dir rjes su dpag pa'i sbyor ba bya ste /
'dod chags med pa'i snga rol na chags pa nyid kyang med pas de la brten nas phyis 'dod chags skye ba yang med la /
'dod chags med na kun nas nyon mongs pa dang de'i nyes dmigs bstan pa yang med pas pha rol po'i gtan tshigs kyi don kun nas nyon mongs pa dang nyes dmigs bstan pa'i phyir zhes bya ba ma grub par ston to / /
chags pa ni 'dod chags med na mi 'byung ba'i tshul can yin te ltos pa dang bcas pa'i phyir dper na 'dod chags kyi rang gi bdag nyid bzhin no zhes bya ba de dag ni chos can dang /
bsgrub par bya ba chos dang /
sgrub pa'i chos dang dpe yin par go rims bzhin du sbyar te /
dper na 'dod chags kyi rang gi bdag nyid ni rang gi bdag nyid la ltos pa dang bcas pa'i phyir 'dod chags kyi rang gi bdag nyid med na 'dod chags kyi rang gi bdag nyid mi 'byung ba'i tshul can yin pa de bzhin du chags pa yang 'dod chags la ltos pa dang bcas pa'i phyir /
'dod chags med na mi 'byung ba'i tshul can yin no / /
de'i phyir 'dod chags med pa'i snga rol na chags pa nyid kyang med pas de la brten nas phyis 'dod chags skye ba yang med la /
'dod chags med na kun nas nyon mongs pa dang de'i nyes dmigs bstan pa yang med pas pha rol po'i gtan tshigs kyi don kun nas nyon mongs pa dang /
nyes dmigs bstan pa'i phyir zhes bya ba ma grub pa'i phyir don dam par phung po dang khams dang /
skye mched dag yod pa ma yin no / /
'dod chags brtag pa'i mu gsum las chags pa 'dod chags kyi snga rol na yod pa la brten nas 'dod chags yod par 'dod pa zhes bya ba mu dang po mi 'thad par bsgrubs zin to // //
bam po sum cu drug pa /
da ni 'dod chags brtag pa'i mu gsum las chags pa 'dod chags pas phyis yod pa la brten nas 'dod chags yod par 'dod pa zhes bya ba mu gnyis pa mi 'thad par bsgrub par bya ste /
de'i phyir 'dir smras pa /
chos mngon pa'i mtshan nyid las /
kun 'gro zhes bya rang gi sar / /
nyon mongs can gyi sngar kun 'gro / /
zhes 'byung bas chags pa nyid 'dod chags kyi rgyu yin pa'i phyir nyes pa med do zhes bya ba smras te /
'dir ni phyogs snga ma smra ba dag chags pa 'dod chags pas phyis yod pa la brten nas 'dod chags yod par bsgrub ste /
de dag na re chos mngon pa'i mdzod las rgyu drug po lhan cig 'byung ba'i rgyu dang /
skal ba mnyam pa'i rgyu dang /
mtshungs par ldan pa'i rgyu dang /
kun tu 'gro ba'i rgyu dang /
rnam par smin pa'i rgyu dang /
byed pa'i rgyu dag las kun du 'gro ba'i rgyu ni /
kun 'gro zhes bya rang gi sar / /
nyon mongs can gyi sngar kun 'gro / /
zhes 'byung bas rang gi sa pa'i kun du 'gro ba'i chos sngar byung ba rnams ni nyon mongs pa can gyi chos phyi ma rnams kyi kun tu 'gro ba'i rgyu yin te /
de dag kyang sdug bsngal mthong bas spang bar bya ba'i lta ba lnga dang /
kun 'byung ba mthong bas spang bar bya ba'i lta ba gnyis dang /
sdug bsngal dang kun 'byung ba mthong bas spang bar bya ba'i the tshom gnyis dang /
ma rig pa ma 'dres pa gcig dang /
ma rig pa mtshungs par ldan pa gcig ste /
phra rgyas bcu gcig po de dag ni kun du 'gro ba'i rgyu zhes bya ste /
rang gi khams la dmigs pa'i phyir ro zhes bshad pas 'dir chags pa 'dod chags pas phyis yod pa ni yang 'dod chags phyis skye ba'i kun tu 'gro ba'i rgyu yin pa'i phyir khyed na re chags pa yin na de la 'dod chags skye ba don med pa nyid du 'gyur bas de ni mi 'dod do zhes zer ba'i nyes pa de kho bo cag la med do / /
'di skad bstan te /
so so'i skye bo thams cad kyi rgyu la 'dod chags la sogs pa bag la nyal ba'i tshul du rang gi ngo bo gzung du med par yod pa nyid yin pas so so'i skye bo thams cad ni 'dod chags dang bcas pas chags pa yin no / /
gang gi tshe 'dod chags la sogs pa bag la nyal ba'i tshul du gnas pa de dag rkyen rnyed nas gsal bar gyur pa de'i tshe na 'dod chags skyes pa zhes bya ste /
chos mngon pa'i mdzod las /
bag la nyal ba ma spangs dang /
yul ni nye bar gyur pa dang / /
tshul bzhin ma yin yid byed pa / /
nyon mongs rgyu ni rdzogs pa yin / /
zhes bshad pas de'i phyir chags pa nyid 'dod chags kyi rgyu yin pa'i phyir khyed na re 'dod chags med par chags pa yin par 'dod na chags zin pa'i phyir de la 'dod chags skye ba don med pa nyid du 'gyur ro zhes zer ba'i nyes pa de kho bo cag la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
bshad pa /
chags pa yod par gyur na yang / /
'dod chags yod par ga la 'gyur / /
zhes bya ba smras te /
khyod kyi chags pa yod par gyur na yang 'dod chags yod pa nyid du ga la 'gyur te /
'di ltar chags pa la 'dod chags kyi bya ba ci yang med do / /
chags par mi byed na ni /
ji ltar 'dod chags yin par 'gyur /
ci ste 'gyur na ni gang yang 'dod chags ma yin pa nyid du mi 'gyur bas de ni mi 'dod de de'i phyir chags pa nyid ni 'dod chags kyi rgyu yin par mi 'thad do / /
de nyid bstan pa'i phyir 'di ltar ma chags pa la 'dod chags skye ba na chags pa zhes brjod pa'i rkyen la brten pa yin gyi /
de 'dod chags gang gis chags par gyur pa la chags pa zhes brjod pa de nyid kyis chags par gyur pa la 'dod chags skye ba don med pa nyid kyi phyir dang zhes bya ba smras te /
yang 'jig rten na grags pa'i tshul ni ma chags pa 'dod chags dang phrad pas chags pa zhes bya ba'i tha snyad kyi rkyen la brten pa yin gyi chags pa snga na yod pa de kun du 'gro ba'i 'dod chags gang gis chags par gyur pa la ni yang 'dod chags skye ba don med pa nyid du 'gyur te /
dper na de las gzhan la 'dod chags mi skye ba bzhin pas de'i phyir chags pa nyid 'dod chags kyi rgyu ma yin no / /
'dir gal te pha rol po dag na re 'di skad ces 'o na chags pa de 'dod chags kyi rgyu ma yin yang bla ste chags pa nyid du ni brjod par bya'o zhes zer ba'i phyogs snga ma khong nas dbyung ba de'i lan du 'grel pa byed pa nyid kyis /
de ston pa'i rjes su dpag pa med pa'i phyir ro zhes bya ba smras te /
'dod chags med pa'i snga rol na / /
chags pa de yod pa zhes bya ba ni tshig tsam du zad de de yod par ston pa'i rjes su dpag pa med pa'i phyir chags pa snga na med do / /
ga la 'gyur / /
zhes bya ba ni mi srid pa ste /
chags pa yod par gyur na yang / /
'dod chags yod par ga la 'gyur / /
zhes bya bar dgongs so zhes bya ba ni gal te pha rol po dag 'dod pa'i bsam pa ltar chags pa nyid yod par gyur na yang de 'dod chags kyi rgyu yin par ga la 'gyur te /
mi 'gyur ba nyid do zhes bya bar mdo mdzad pas dgongs so / /
yang na lhas byin chags pa ni lhas byin gyi rgyud la 'dod chags gang skye ba de'i mngon sum gyi rgyu ma yin te /
chags pa yin pa'i phyir mchod sbyin chags pa bzhin no zhes bya ba ni don de nyid yang na tshad mas kyang bsgrub par bya ste /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin chags pa ni chags pa yin pa'i phyir lhas byin gyi rgyud la 'dod chags gang skye ba de'i mngon sum gyi rgyu ma yin pa de bzhin du lhas byin chags pa yang chags pa yin pa'i phyir lhas byin gyi rgyud la 'dod chags gang skye ba de'i mngon sum gyi rgyu ma yin no / /
gal te de ni mi srid de chags pa rgyud tha dad pa dang tha dad pa ma yin pa'i 'dod chags kyi rgyu ma yin pa nyid phyogs su byed na grub pa la sgrub pa dang /
don 'gal ba nyid yin no zhe na zhes bya ba ni pha rol po dag dbu ma pa'i rjes su dpag pa snga ma de mi srid de rjes su dpag pa ma yin no zhes sun 'byin par byed pa yin te /
de dag na re khyed dbu ma pas lhas byin chags pa ni lhas byin gyi rgyud la 'dod chags gang skye ba de'i mngon sum gyi rgyu ma yin te zhes dam bcas pa de'i don gang yin /
lhas byin chags pa 'dod chags kyi rgyu ma yin te zhes bya ba de rgyud tha dad pa'i 'dod chags kyi rgyu ma yin pa nyid phyogs su byed dam 'on te rgyu tha dad pa ma yin pa'i 'dod chags kyi rgyu ma yin pa nyid phyogs su byed /
de la gal te lhas byin chags pa rgyud tha dad pa mchod sbyin gyi 'dod chags kyi rgyu ma yin pa nyid phyogs su byed na ni grub pa la sgrub pa nyid yin pas mi rung ste /
'di ltar lhas byin chags pa rgyud tha dad pa mchod sbyin gyi 'dod chags kyi rgyu ma yin pa nyid ni kho bo cag gi phyogs la yang grub pas de sgrub na grub pa la sgrub pa nyid yin pas mi rung ngo / /
'on te lhas byin chags pa rgyud tha dad pa ma yin pa lhas byin nyid kyi 'dod chags kyi rgyu ma yin pa nyid phyogs su byed na ni don 'gal ba nyid yin pas mi rung ste /
'di ltar khyed kyi dpe mchod sbyin chags pa bzhin no zhes bya ba de la chags pa nyid kyi mtshan nyid yod pa de yang mchod sbyin rang gi rgyud la 'dod chags skye ba'i rgyu nyid yin pa bzhin du lhas byin chags pa la chags pa nyid kyi mtshan nyid kyi mtshan nyid yod pa de yang lhas byin rang gi rgyud la 'dod chags skye ba'i rgyu nyid yin pas khyed lhas byin chags pa ni lhas byin gyi rgyud la 'dod chags gang skye ba de'i mngon sum gyi rgyu ma yin te zhes sgrub pa dang don 'gal ba nyid yin pas mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te zhes bya ba la sogs pa smras te /
kho bo'i dam bcas pa de grub pa la sgrub pa nyid kyang ma yin la don 'gal ba nyid kyang ma yin pas khyed kyi klan ka de ni bzang po ma yin no / /
ji ltar grub pa la sgrub pa nyid ma yin zhe na /
de'i phyir /
chags pa rgyud tha dad pa ma yin pa'i 'dod chags kyi rgyu ma yin pa nyid phyogs su byas pa'i phyir grub pa la sgrub pa yang ma yin la zhes bya ba smras te /
gal te lhas byin chags pa rgyud tha dad pa mchod sbyin gyi 'dod chags kyi rgyu ma yin pa nyid phyogs su byas na ni grub pa la sgrub pa nyid du 'gyur grang na /
kho bos lhas byin chags pa rgyud tha dad pa ma yin pa lhas byin nyid kyi 'dod chags kyi rgyu ma yin pa nyid phyogs su byas pas de khyed la ma grub pa'i phyir grub pa la sgrub pa nyid ma yin no / /
ji ltar don 'gal ba nyid ma yin zhe na /
de'i phyir /
bsgrub par bya ba dang rigs mthun pa nyid kyis bsgrub par bya ba bzhin du rigs mi mthun pa'i phyogs 'gog pa'i phyir don 'gal ba nyid kyang ma yin no zhes bya ba smras te /
'di ltar kho bo la ji ltar don dam par lhas byin chags pa lhas byin gyi rgyud la 'dod chags skye ba de'i mngon sum gyi rgyu ma yin par grub pa de bzhin du mchod sbyin chags pa yang mchod sbyin gyi rgyud la 'dod chags gang skye ba de'i mngon sum gyi rgyu ma yin par grub pas /
bsgrub par bya ba lhas byin chags pa lhas byin gyi rgyud la 'dod chags gang skye ba de'i mngon sum gyi rgyu ma yin pa dang rigs mthun pa nyid kyis bsgrub par bya ba bzhin du de'i mi mthun pa'i phyogs mchod sbyin chags pa mchod sbyin gyi rgyud la 'dod chags gang skye ba de'i mngon sum gyi rgyu ma yin par yang 'gog pa'i phyir mi mthun pa'i phyogs med pas don 'gal ba nyid kyang ma yin no / /
ci ste mchod sbyin chags pas 'dod chags sgrub pa nye bar phul ba lhas byin gyi rgyud la 'dod chags skye ba'i rgyu nyid du khas blangs pa'i phyir dang /
byed pa'i rgyus gzhan gyi rgyud kyi chags pa yang gzhan gyi rgyud la 'dod chags skye ba'i rgyu yin pa'i phyir dpe med do zhe na zhes bya ba ni pha rol po dag 'di skad ces /
khyed dbu ma pa la grub pa la sgrub pa dang don 'gal ba nyid kyi skyon med du zin kyang khyed kyi dpe mchod sbyin chags pa bzhin no zhes bya ba de mi 'grub pas dpe med pa'i skyon du 'gyur ro zhes zer ba yin te /
de dag na re gang gi tshe mchod sbyin chags pas lhas byin rgyud la 'dod chags bskyed pa'i rkyen me tog dang /
byug pa la sogs pa dag lhas byin la nye bar phul bas /
lhas byin gyi rgyud la 'dod chags skye bas mchod sbyin chags pa yang lhas byin gyi rgyud la 'dod chags skye ba'i rgyu nyid du khas blangs pa'i phyir /
khyed kyi dpe mchod sbyin chags pa lhas byin gyi rgyud la 'dod chags gang skye ba de'i mngon sum gyi rgyu ma yin pa bzhin no zhes bya ba de bsgrub par bya bas stong pas khyed la dpe med do / /
gzhan yang chos mngon pa las /
rang las gzhan pa byed pa'i rgyu / /
zhes 'byung bas byed pa'i rgyu ni rang gi ngo bo ma gtogs pa chos thams cad ni 'dus byas kyi chos skye ba'i byed pa'i rgyu yin te /
skye ba la gegs mi byed pa'i ngo bor gnas pa'i phyir ro zhes bya bas mchod sbyin chags pa yang lhas byin gyi rgyud la 'dod chags gang skye ba de la gegs mi byed pa'i phyir byed pa'i rgyu yin pas mchod sbyin chags pa yang lhas byin gyi rgyud la 'dod chags gang skye ba de'i mngon sum gyi rgyu yin pa'i phyir /
khyed kyi dpe mchod sbyin gyi chags pa lhas byin gyi rgyud la 'dod chags gang skye ba de'i mngon sum gyi rgyu ma yin pa bzhin no zhes bya ba de bsgrub par bya bas stong pas khyed la dpe med do zhes zer ro / /
de skad ces zer ba de'i lan du 'dir 'grel pa byed pa nyid kyis de yang rigs pa ma yin te zhes bya ba la sogs pa smras te /
kho bo'i dpe med pa ma yin pas khyed kyi klan ka de ni sun 'byin pa ltar snang ba yin pa'i phyir rigs pa ma yin no / /
ji ltar dpe med pa ma yin zhe na de'i phyir /
rgyu thun mong ma yin pa nyid 'gog pa'i phyir dang zhes bya ba smras te /
kho bo lhas byin gyi rgyud la 'dod chags gang skye ba de'i mngon sum gyi rgyu thun mong ma yin pa lhas byin chags pa nyid de'i rgyu ma yin par 'gog pa'i phyir mchod sbyin chags pa yang lhas byin gyi rgyud la 'dod chags gang skye ba de'i mngon sum gyi rgyu thun mong ma yin pa 'gog pas dpe bsgrub par bya bas mi stong pa'i phyir dpe med pa ma yin te /
rgyu thun mong ma yin pa lhas byin chags pa nyid lhas byin gyi rgyud la 'dod chags gang skye ba'i mngon sum gyi rgyu ma yin pa de bzhin du mchod sbyin chags pa yang lhas byin gyi rgyud la 'dod chags gang skye ba de'i mngon sum gyi rgyu thun mong ma yin pa de'i dper de rung ba'i phyir ro / /
gzhan yang 'dod chags sgrub pa me tog dang byug pa la sogs pa dag ni 'dod pa'i rnam par rtog pa'i rgyu yin pa'i phyir yang kho bo'i dpe med pa ma yin te /
'di ltar khyed na re mchod sbyin chags pas 'dod chags sgrub pa nye bar phul ba lhas byin gyi rgyud la 'dod chags skye ba'i rgyu nyid du khas blangs pa'i phyir dpe med do zhes zer ba de yang de lta ma yin te /
'di ltar 'dod chags sgrub pa'i rkyen me tog dang byug pa la sogs pa dag ni 'dod pa dang dga' ba'i rnam par rtog pa'i rgyu yin gyi 'dod chags kyi mngon sum gyi rgyu ma yin pas mchod sbyin chags pas 'dod chags sgrub pa nye bar phul ba de lhas byin gyi rgyud la 'dod chags skye ba'i rgyu nyid du khas ma blangs pa'i phyir mchod sbyin chags pa lhas byin gyi 'dod chags kyi rgyu ma yin pas /
kho bo'i dpe mchod sbyin chags pa lhas byin gyi rgyud la 'dod chags gang skye ba de'i mngon sum gyi rgyu ma yin pa bzhin no zhes bya ba de grub pas dpe med pa ma yin no / /
gzhan yang bsgrub par bya ba khyad par can yin pa'i phyir yang kho bo'i dpe med pa ma yin te /
kho bos sngar dam bcas pa'i bsgrub par bya ba ni lhas byin chags pa ni lhas byin gyi rgyud la 'dod chags gang skye ba de'i rgyu ma yin te zhes khyad par med pa ma yin gyi /
lhas byin chags pa ni lhas byin gyi rgyud la 'dod chags gang skye ba de'i mngon sum gyi rgyu ma yin te zhes dam bcas pa ni bsgrub par bya ba khyad par can yin pa'i phyir mchod sbyin chags pa ni lhas byin gyi rgyud la 'dod chags gang skye ba de'i mngon sum gyi rgyu ma yin pas kho bo'i dpe mchod sbyin chags pa lhas byin gyi rgyud la 'dod chags gang skye ba de'i mngon sum gyi rgyu ma yin pa bzhin no zhes bya ba de grub pas dpe med pa ma yin no / /
de ni sun 'byin pa ltar snang ba yin no zhes bya ba ni de ltar kho bo'i dpe med pa ma yin pas khyed kyi klan ka sun 'byin pa ltar snang ba yin pa'i phyir rigs pa ma yin no zhes bya ba'i tha tshig go / /
'dod chags brtag pa'i mu gsum las chags pa 'dod chags pas phyis yod pa la brten nas 'dod chags yod par 'dod pa zhes bya ba mu gnyis pa ni 'thad par bsgrubs zin to / /
'dod chags brtag pa'i mu gsum las chags pa dang 'dod chags lhan cig pa la brten nas 'dod chags yod par 'dod pa zhes bya ba mu gsum pa ni chags pa brtag pa'i mu gsum pa dang cig car 'og nas gnas skabs cig tu ston to / /
da ni chags pa brtag pa'i mu gsum las 'dod chags chags pa'i snga rol na yod pa la brten nas chags pa yod par 'dod pa zhes bya ba mu dang po mi 'thad par bsgrub par bya ste /
de'i phyir /
ci ste chags pa'i snga rol na 'dod chags yod par 'dod na de lta na yang /
chags pa la yang 'dod chags ni / /
yod dam med kyang rim pa mtshungs / /
zhes bya ba smras te chags pa yod par yongs su brtag na 'dod chags yod dam med kyang rung ste /
chags pa la yang 'dod chags mi 'thad pa de nyid dang rim pa mtshungs so / /
de nyid bstan pa'i phyir dgag pa'i thabs 'og nas 'byung ngo zhes bya ba'i tha tshig go zhes bya ba smras so / /
ji lta zhe na zhes bya ba ni pha rol po 'dri ba'i tshig yin no / /
de'i lan du 'grel pa byed pas de nyid bshad pa /
gal te chags pa'i snga rol na / /
chags med 'dod chags yod na ni / /
gal te chags pa'i snga rol na 'dod chags chags pa med pa zhig yod par gyur na chags pa med par 'gyur ro zhes bya ba smras te /
'di la gal te khyed 'dod chags chags pa'i snga rol na yod par 'dod na de lta na khyed chags pa med pa'i snga rol na 'dod chags chags pa med pa zhig yod par bsgrub cing 'dod chags chags pa med pa de la brten nas phyis chags pa skye bar 'gyur bas /
des na kun nas nyon mongs pa yang yod la /
de'i nyes dmigs kyang yod pas /
khyed phung po la sogs pa dag don dam par yod par sgrub pa'i gtan tshigs kyi don 'grub par 'gyur ro snyam du sems na de yang mi rung ste /
gal te chags pa'i snga rol na 'dod chags yod par gyur na chags pa med par 'dod chags yod pa dang chags pa yang snga na med par 'gyur ro / /
chags pa med na gzhi med pas 'dod chags kyang med pa'i phyir kun nas nyon mongs pa yang med la de'i nyes dmigs kyang med pas khyed phung po la sogs pa dag don dam par yod par sgrub pa'i gtan tshigs kyi don mi 'grub pa nyid do zhes ston to / /
gzhan yang zhes bya ba la sogs pas ni pha rol po dag 'dod pa'i bsam pa ltar brtag pa /
gal te chags pa'i snga rol na / /
chags med 'dod chags yod na ni / /
zhes bya ba de la chags pa med pa'i skyon du 'gyur ba 'ba' zhig tu yang ma zad de skyon gzhan 'di lta bu dag tu yang 'gyur ro zhes ston to / /
pha rol po dag gi bsam pa ltar brtag pa de la skyon cir 'gyur zhe na /
de la brten nas chags pa yod / /
ces bya bar 'gyur ro / /
de nyid bstan pa'i phyir chags pa med pa'i 'dod chags de la brten nas chags pa yod par 'gyur te /
'dod chags 'dis 'di chags so zhes bya bar 'gyur ro zhes bya ba smras te /
pha rol po dag 'dod pa'i bsam pa ltar brtag pa /
gal te chags pa'i snga rol na / /
chags med 'dod chags yod na ni / /
zhes bya ba de la don cir 'gyur zhe na /
chags pa'i snga rol na chags pa med pa'i 'dod chags snga na yod pa de la brten nas chags pa phyis yod par 'gyur te 'dod chags snga na yod pa 'dis chags pa snga na med pa 'di phyis chags par 'gyur ro zhes bya bar 'gyur ro / /
de ltar pha rol po dag 'dod pa'i bsam pa ltar chags pa med pa'i 'dod chags snga na yod pa de la brten nas chags pa phyis yod par gyur na de la skyon cir 'gyur zhe na /
de'i phyir de lta na skyon 'dir 'gyur te zhes bya ba smras so / /
skyon gang zhe na /
'di la chags par byed pas 'dod chags so zhes dngos po bsgrub pa yin na zhes bya ba la sogs pa smras te /
brda sprod pa las gang gi tshe dngos po 'ga' zhig chags par byed pa de'i tshe na 'dod chags pa nyid yin no zhes 'dod chags kyi dngos po bsgrub pa yin na'o / /
dngos po ni gzhi la rag las pa'i phyir gzhi'i snga rol na med de zhes bya bas ni 'di skad bstan te /
dngos po zhes pa 'dod chags kyi bdag nyid de ni brten pa yin la des dngos po gang chags par byed pa de ni de'i gzhi yin pas dngos po ni gzhi la rag las pa'i phyir gzhi chags pa zhes bya ba'i snga rol na de la brten pa'i 'dod chags yod par mi 'dod do / /
dper na tshos pa 'bras chan gyi snga rol na med pa bzhin no zhes bya ba ni dpe yin te /
dper na tshos pa zhes bya ba ni brten pa yin la 'bras chan ni gzhi yin pas 'bras chan gyi snga rol na tshos pa med pa de bzhin du 'dod chags ni brten pa yin la /
chags pa ni gzhi yin pas chags pa'i snga rol na 'dod chags med do / /
de bas na gal te pha rol po 'dod pa'i bsam pa ltar chags pa med pa'i 'dod chags snga na yod pa de la brten nas chags pa phyis yod par gyur na dper na 'bras chan med pa'i snga rol na tshos pa yod pa'i skyon du 'gyur ba bzhin du chags pa med pa'i snga rol na 'dod chags yod pa'i skyon du 'gyur bas de ni mi rung ngo / /
gal te chags pa la mi ltos par 'dod chags yod par 'dod na ni de lta na skyon gzhan 'dir yang 'gyur te /
'dod chags yod na chags yod 'gyur / /
zhes bya ba ni 'di skad bstan te pha rol po dag 'dod pa'i bsam pa ltar gal te chags pa'i snga rol na 'dod chags yod par brtags na chags pa la mi ltos pa'i 'dod chags snga na yod cing /
'dod chags zhes bya ba rang gi ngo bo nyid kyis grub pa snga na yod pa de la brten nas phyis chags pa yod par 'gyur te /
de lta na gzhi'i snga rol na brten pa yod pa nyid kyi skyon du 'gyur ro / /
de ni mi 'dod de zhes bya ba ni chags pa'i snga rol na 'dod chags yod pa de ni tha snyad thams cad dang 'gal bas mi 'dod do / /
'on te chags pa la brten nas 'dod chags yod par 'dod na ni de lta na chags pa'i snga rol na 'dod chags yod par khas blang bar mi bya'o / /
de'i phyir don de nyid la 'jig rten la grags pa'i dpe bstan pa'i phyir tshos pa nyid la mi ltos par tshos pa skye ba mi 'thad pa bzhin no zhes bya ba smras te /
dper na 'bras chan tshos pa nyid la mi ltos par tshos pa'i bya ba skye bar mi 'thad pa dang /
'bras bu smin pa nyid la mi ltos par smin pa'i bya ba skye bar mi 'thad pa bzhin du chags pa nyid la mi ltos par 'dod chags skye bar mi 'thad do / /
de ltar na /
'dir yang glags yod pa'i tshig yin pa'i phyir skabs kyi don las bzlog pas rjes su dpag pa ni 'di ltar bya ste zhes bya bar sbyar te glags yod pa'i tshig yin pa'i phyir zhes bya ba ni pha rol po dag 'dod pa'i bsam pa ltar gal te chags pa'i snga rol na 'dod chags yod par gyur cing /
'dod chags de la brten nas chags pa yod par gyur na gzhi la mi ltos par bya ba yod par 'gyur ba'i skyon gyi glags yod pa'i tshig yin pa'i phyir ro / /
skabs kyi don las bzlog pa zhes bya ba la skabs kyi don gang zhe na /
glags yod pa'i tshig yin pa'i skabs kyi don te /
chags pa med kyang 'dod chags yod pa nyid yin par 'gyur ba'o / /
de ni mi rung bas skabs kyi don de las bzlog pas don gzhan go bar 'gyur ba'i sgo nas 'dir rjes su dpag pa'i sbyor ba bya ste /
chags pa med pa'i snga rol na 'dod chags nyid kyang med pas de la brten nas phyis chags par 'gyur ba yang med la chags pa med na kun nas nyon mongs pa dang de'i nyes dmigs bstan pa yang med pas pha rol po'i gtan tshigs kyi don kun nas nyon mongs pa dang /
nyes dmigs bstan pa'i phyir zhes bya ba ma grub par ston to / /
'dod chags ni chags pa med na mi 'byung ba'i tshul can yin te ltos pa dang bcas pa'i phyir dper na chags pa'i rang gi bdag nyid bzhin no zhes bya ba de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na chags pa'i rang gi bdag nyid ni rang gi bdag nyid la ltos pa dang bcas pa'i phyir chags pa'i rang gi bdag nyid med na chags pa'i rang gi bdag nyid mi 'byung ba'i tshul can yin pa de bzhin du 'dod chags kyang chags pa la ltos pa dang bcas pa'i phyir chags pa med na mi 'byung ba'i tshul can yin no / /
de'i phyir chags pa med pa'i snga rol na 'dod chags nyid kyang med pas de la brten nas phyis chags par 'gyur ba yang med la /
chags pa med na kun nas nyon mongs pa dang de'i nyes dmigs bstan pa yang med pas pha rol po'i gtan tshigs kyi don kun nas nyon mongs pa dang nyes dmigs bstan pa'i phyir zhes bya ba ma grub pa'i phyir /
don dam par phung po dang /
khams dang skye mched dag yod pa ma yin no / /
gal te pha med par yang bu la sogs pa yod pa mi srid pa'i phyir ma nges pa nyid do zhe na zhes bya ba ni pha rol po dag na re dbu ma pa'i gtan tshigs ltos pa dang bcas pa'i phyir zhes bya ba de ma nges pa nyid do zhes zer ba yin te /
de dag na re 'jig rten na pha dang bu la sogs pa dag ltos pa dang bcas pa nyid yin yang pha shi 'am yul gzhan du song ste med pa'i phyin bu la sogs pa dag yod pa srid pa'i phyir des na ci re zhig ltos pa dang bcas pa'i phyir chags pa'i rang gi bdag nyid bzhin du chags pa med na 'dod chags mi 'byung ba'i tshul can yin par 'gyur ram /
'on te ltos pa dang bcas pa'i phyir pha med par yang bu la sogs pa yod pa srid pa lta bur 'gyur te /
de bas na khyed dbu ma pa'i gtan tshigs ltos pa dang bcas pa'i phyir zhes bya ba de ma nges pa nyid yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de nyid kyi phyir de yang bkag zin pas de ni mi gnod do zhes bya ba smras te ji ltar kho bos don dam par 'dod chags dang chags pa dag la snga phyi med par bkag pa de bzhin du pha dang bu la sogs pa dag la yang snga phyi med par bkag zin pas de'i phyir mi mthun pa'i phyogs med pas ma nges pa nyid ma yin pa'i phyir khyed kyi klan ka de ni kho bo la mi gnod do / /
'dod chags brtag pa'i mu gsum las 'dod chags chags pa'i snga rol na yod pa la brten nas chags pa yod par 'dod pa zhes bya ba mu dang po mi 'thad par bsgrubs zin te / /
da ni chags pa brtag pa'i mu gsum las 'dod chags pa chags pa bas phyis yod pa la brten nas chags pa yod par 'dod pa zhes bya ba mu gnyis pa mi 'thad par bsgrub par bya ste /
de'i phyir 'dir smras pa /
'dod chags kyi skad cig ma sngar byung ba'i tshul can chags pa'i skad cig ma skye bar 'dod pa med pa nyid chags pa'i skad cig ma phyi ma skye bar 'dod pa'i rgyu nyid du khas blangs pa'i phyir nyes pa med do zhes bya ba smras te /
'dir ni phyogs snga ma smra ba dag 'dod chags chags pa pas phyis yod pa la brten nas chags pa yod par bsgrub ste /
de dag na re kho bo cag ni 'dod chags yod pa la brten nas chags pa yod par 'dod pa rigs pa gang gis de ltar 'dod ce na /
so so'i skye bo thams cad kyi rgyud la 'dod chags la sogs pa bag la nyal ba'i tshul du rang gi ngo bo gzung du med par yod pa nyid yin pas 'dod chags kyi skad cig ma sngar byung ba'i tshul can gang la chags pa'i skad cig ma phyis skye bar 'dod pa da dung med pa de nyid gang gi tshe rkyen rnyed nas gsal bar gyur pa de'i tshe na des chags par 'gyur bas /
'dod chags kyi skad cig ma sngar byung ba'i tshul can chags pa'i skad cig ma skye bar 'dod pa med pa de nyid chags pa'i skad cig ma phyi ma skye bar 'dod pa'i rgyu nyid du khas blangs pa'i phyir khyed na re chags pa med par 'dod chags yod par 'dod na gzhi med par bya ba yod pa'i skyon du 'gyur ro zhes zer ba'i nyes pa de kho bo cag la med do zhes zer ro / /
de skad ces zer ba de'i lan du 'dir 'grel pa byed pa nyid kyis bshad pa /
'dod chags yod par gyur na yang / /
chags pa yod par ga la 'gyur / /
zhes bya ba smras te /
khyed kyi 'dod chags yod par gyur na yang chags pa yod par nyid du ga la 'gyur te 'di ltar gal te 'dod chags yod na chags par 'gyur na chags pa de 'dod chags des chags par gyur pa ma yin no / /
chags pa ma yin na ni ji ltar chags par 'gyur ci ste 'gyur na ni nam yang chags pa ma yin pa nyid du mi 'gyur bas de ni mi 'dod do / /
de'i phyir 'dod chags kyi skad cig ma sngar byung ba'i tshul can chags pa'i skad cig ma skye bar 'dod pa med pa nyid ni chags pa'i skad cig ma phyi ma skye bar 'dod pa'i rgyu yin par mi 'thad do / /
de nyid bstan pa'i phyir /
yod par mi 'gyur ba nyid de zhes bya ba smras te /
sems kyi skad cig ma snga ma la brten pa'i 'dod chags kyi skad cig ma gang yin pa de ni sems kyi skad cig ma snga ma de nyid dang lhan cig tu 'gags pas 'dod chags kyi skad cig ma sngar byung ba'i tshul can de chags pa'i skad cig ma phyi ma skye bar 'dod pa'i rgyu nyid ma yin pa'i phyir 'dod chags yod par gyur na yang chags pa yod par mi 'gyur ba nyid do / /
'dir pha rol po dag na re 'o na de lta na chags pa zhes bya ba'i tha snyad ji ltar yod par 'gyur zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
'dod chags kyi skad cig ma dus tha dad pa nyid kyis chags pa'i skad cig ma phyis 'byung ba chags pa nyid du byed par mi 'grub pa'i phyir zhes bya ba smras te /
sems kyi skad cig ma snga ma la brten pa'i 'dod chags kyi skad cig ma gang yin pa de ni sems kyi skad cig ma snga ma de nyid dang lhan cig tu 'gags pas 'dod chags kyi skad cig ma snga ma dus tha dad pa nyid kyis chags pa'i skad cig ma phyis 'byung ba chags pa nyid du byed par ma grub pa'i phyir chags pa zhes bya ba'i tha snyad ni kun rdzob tsam du brjod par zad kyi don dam par yod pa ma yin no / /
'dir pha rol po dag na re ji ltar 'dod chags kyi skad cig ma snga ma 'gag bzhin pa las 'dod chags kyi skad cig ma phyi ma gang skye ba des de nyid dang dus gcig tu skye ba'i sems kyi skad cig ma phyi ma de chags par byed pas 'dod chags kyi skad cig ma sngar byung ba'i tshul can chags pa'i skad cig ma skye bar 'dod pa med pa de nyid chags pa'i skad cig ma phyi ma skye bar 'dod pa'i rgyu nyid yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
dper na tshos pa gzhan gyis gzhan tshos pa nyid du mi 'thad pa bzhin te zhes bya ba smras te /
don dam par sems kyi skad cig ma la brten pa'i 'dod chags kyi skad cig ma ni sems kyi skad cig ma phyi ma chags par byed pa ma yin te /
gzhan yin pa'i phyir dper na lhas byin gyis khyim na tshos pa'i bya ba gzhan yod pas mchod sbyin gyi khyim gyi 'bras chan gzhan tshos pa nyid du mi 'thad pa bzhin du de nyid mi 'thad par bstan pa'i rigs pa gzhan bstan pa'i phyir 'dod chags kyi skad cig ma 'das pas da ltar chags pa nyid du byed par mi 'thad pa'i phyir rjes su dpag pa'i gnod par 'gyur ro zhes bya bar dgongs so zhes bya ba smras te /
gal te 'dod chags kyi skad cig ma 'das pas sems kyi skad cig ma phyi ma chags par byed ces bya bar da ltar nyid kyis gnod par 'gyur te ji ltar des gnod par 'gyur zhe na /
don dam par da ltar gyi sems kyi skad cig ma ni da ltar nyid ma yin te /
ltos pa dang bcas pa'i phyir 'das pa'i 'dod chags kyi skad cig ma bzhin no zhes bya bar mdo mdzad pas dgongs so / /
de nyid kyi rjes su dpag pa bstan pa'i phyir ji ltar des gnod par 'gyur zhe na /
lhas byin gyi 'dod chags ni lhas byin chags pa nyid kyi rgyu ma yin te /
'dod chags yin pa'i phyir dper na rgyud tha dad pa'i 'dod chags bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyud tha dad pa mchod sbyin gyi 'dod chags ni 'dod chags yin pa'i phyir lhas byin chags pa nyid kyi rgyu ma yin pa de bzhin du rgyud tha dad pa ma yin pa lhas byin gyi 'dod chags kyang 'dod chags yin pa'i phyir lhas byin chags pa nyid kyi rgyu ma yin no / /
'dir pha rol pa dag na re mchod sbyin gyi 'dod chags ni lhas byin chags pa nyid kyi rgyu yin te /
'di ltar gang gi tshe mchod sbyin 'dod chags kyi yul dang ldan par gyur pa de'i tshe des lhas byin 'dod chags lhag par spyod pa la sbyar bar byed pa'i phyir ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
'dod chags la yang chags pa ni / /
yod dam med kyang rim pa mtshungs / /
'dir snga phyi rnam par brtag pa la klan ka'i skabs med de gtan tshigs ltar snang bar ma bstan pa'i phyir ro zhes bya ba smras te /
'dir pha rol po dag 'dod chags dang chags pa dag snga phyir 'dod pa mi 'thad par brtag pa'i skabs 'dir la pha rol po'i klan ka'i skabs med de 'di ltar 'dir rgyu thun mong ma yin pa dgag pa bstan pa'i phyir pha rol po dag gis dbu ma pa'i gtan tshigs kyi don ji skad bstan pa dag gtan tshigs ltar snang ba yin par ma bstan pa'i phyir ro / /
chags pa brtag pa'i mu gsum las 'dod chags chags pa bas phyis yod pa la brten nas chags pa yod par 'dod pa zhes bya ba mu gnyis pa mi 'thad par bsgrubs zin to / /
da ni 'dod chags brtag pa'i mu gsum las chags pa dang 'dod chags lhan cig pa la brten nas 'dod chags yod par 'dod pa zhes bya ba mu gsum pa dang /
chags pa brtag pa'i mu gsum las 'dod chags dang chags pa lhan cig pa la brten nas chags pa yod par 'dod pa zhes bya ba mu gsum pa de gnyis char mi 'thad par bsgrub par bya ste /
de'i phyir ci ste skyon der gyur na mi rung ngo snyam nas 'dod chags dang chags pa gnyis lhan cig nyid du skye bar 'dod na zhes bya ba smras te /
ci ste pha rol po dag 'dod chags dang chags pa dag snga phyir mi 'grub pa'i skyon gyi mu bzhi ji skad sngar bstan pa de dag tu gyur na mi rung ngo snyam nas 'dod chags dang chags pa gnyis la snga phyi med de /
'di ltar de gnyis ni lhan cig tu skye ba yin pas gcig la gcig brten nas 'dod chags kyang yod la chags pa yang yod pas kun nas nyon mongs pa dang de'i nyes dmigs bstan pa yod pa'i phyir kho bo cag gi gtan tshigs kyi don 'grub pas phung po dang khams dang skye mched dag don dam par yod pa kho na yin no snyam na de yang mi rung ngo / /
de'i phyir 'grel pa byed pa nyid kyis de la yang nyon cig ces bya ba la sogs pa smras te /
'dod chags dang chags pa dag lhan cig nyid du skye bar mi 'thad pa'i rigs pa nyon cig ces bya ba'i tha tshig go / /
'dod chags dang ni chags pa dag /
lhan cig nyid du skye mi rigs / /
zhes bya ba ni 'dod chags dang chags pa dag lhan cig nyid du skye bar mi 'thad do / /
ci'i phyir zhe na /
brtag pa de la /
'di ltar 'dod chags chags pa dag /
phan tshun ltos pa med par 'gyur / /
ci'i phyir 'dod chags dang chags pa dag lhan cig nyid du skye bar mi rigs she na /
pha rol po dag 'dod pa'i bsam pa ltar 'dod chags dang chags pa dag la snga phyi med de de gnyis lhan cig nyid du skye bar brtag pa de la skyon 'di lta bur 'gyur te 'di ltar gal te 'dod chags dang chags pa dag lhan cig nyid du skye bar gyur na 'dod chags dang chags pa dag /
dper na lhas byin dang mchod sbyin rang gi ngo bo nyid kyis grub pa lhan cig nyid du skyes pa dag phan tshun ltos pa med par 'gyur ro / /
ltos pa med pa nyid bstan pa'i phyir /
chags pa 'di'i 'dod chags ni 'di'o / /
'dod chags 'dis ni 'di chags par gyur to zhes ltos pa med pa'i phyir zhes bya ba smras te /
de ltar ltos pa med par gyur na 'dod chags med par yang chags pa yod la chags pa med par yang 'dod chags yod par 'gyur bas de ltar gyur na 'di'i 'dod chags ni 'di'o / /
'dis ni 'di chags par gyur to zhes bya ba de dag gi mi 'thad do / /
de dag mi 'thad na 'dod chags kyang mi 'thad pa nyid la chags pa yang mi 'thad pa nyid du 'gyur bas de ni mi rung ngo / /
de'i phyir de ni mi 'dod do zhes bya ba smras te /
'di ltar 'dod chags ni chags par byed pa yin la /
chags pa ni chags par bya ba yin na lhan cig nyid du skyes pa phan tshun ltos pa med pa dag la de dag mi 'thad pas de'i phyir 'dod chags dang chags pa dag ltos pa med pa dag ni tha snyad thams cad dang 'gal bas mi 'thad do / /
'o na ji ltar 'dod ce na /
de'i phyir de gnyis ni ltos pa dang bcas pa nyid du 'dod de / /
'dir phyogs kyi chos kyi dbang gis rjes su dpag pa ni 'di ltar bya ste zhes bya bar sbyar te /
ltos pa dang bcas pa'i gtan tshigs yod pa'i dbang gis so / /
'dod chags dang chags pa dag la lhan cig gi dngos po med de ltos pa dang bcas pa'i phyir dper na sa bon dang myu gu dag bzhin no zhes bya ba de dag ni chos can dang bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sa bon dang myu gu dag ni ltos pa dang bcas pa'i phyir de dag la lhan cig gi dngos po med pa de bzhin du 'dod chags dang chags pa dag kyang ltos pa dang bcas pa'i phyir de dag la yang lhan cig gi dngos po med do / /
'dir bye brag tu smra ba dag gis smras pa /
gtan tshigs kyi don de gang yin /
ci skye ba la ltos pa dang bcas pa'i phyir ram 'on te brjod pa khyad par can bstan pa la ltos pa dang bcas pa'i phyir yin zhes bya ba ni 'dir bye brag tu smra ba dag dbu ma pa'i gtan tshigs ltos pa dang bcas pa'i phyir zhes bya ba de'i don ma nges pa nyid yin par skyon 'dogs pa yin te /
de dag na re khyed dbu ma pa'i gtan tshigs ltos pa dang bcas pa'i phyir zhes bya ba de'i don gang yin /
ci sems dang sems las byung ba dag mar me dang 'od dag skye ba la ltos pa dang bcas pa'i phyir lhan cig gi dngos po med pa yin nam /
'on te ba lang gi rwa gnyis la 'di ni g.yas pa'o 'di ni g.yon pa'o zhes brjod pa khyad par can bstan pa la ltos pa dang bcas pa'i phyir lhan cig gi dngos po med pa yin zhes gal gnyis su rtog go / /
de la gal te skye ba la ltos pa dang bcas pa'i phyir ro zhe na ni sems dang sems kyi rjes su 'jug pa dag lhan cig 'byung ba rnams kyang lhan cig 'byung ba'i rgyus rgyu yin pa'i phyir dang /
mar me dang 'od dag kyang lhan cig 'byung ba'i phyir ma nges pa nyid do zhes bya ba ni gal te khyed dbu ma pa dag skye ba la ltos pa dang bcas pa'i phyir lhan cig gi dngos po med do zhes bya bar sgrub na ni des na khyed kyi gtan tshigs ltos pa dang bcas pa'i phyir zhes bya ba de'i don ma nges pa nyid yin te /
'di ltar chos mngon pa'i mdzod las /
lhan cig 'byung gang phan tshun 'bras / /
zhes bshad pas lhan cig 'byung ba'i rgyu ni phan tshun 'bras bu yin te phan tshun zhes bya ba ni gcig la gcig ste chos gang dag phan tshun 'bras bu dang /
phan tshun phan 'dogs par byed pa de dag ni phan tshun lhan cig 'byung ba'i rgyu'o / /
de yang ji lta zhe na /
dper na /
'byung bzhin sems kyi rjes 'jug dang / /
sems dang mtshan nyid mtshan gzhi bzhin / /
zhes bshad pa lta bu ste /
'byung ba chen po bzhi po dag ni phan tshun lhan cig 'byung ba'i rgyu yin pa lta bu dang /
sems kyang sems gyi rjes su 'jug pa'i chos rnams kyi lhan cig 'byung ba'i rgyu yin la /
de dag kyang sems kyi lhan cig 'byung ba'i rgyu yin pa lta bu dang 'dus byas kyi mtshan nyid skye ba dang gnas pa dang 'gag pa zhes bya ba gsum po dag kyang mtshan nyid kyi gzhi'i lhan cig 'byung ba'i rgyu yin la /
mtshan nyid kyi gzhi yang mtshan nyid dag gi lhan cig 'byung ba'i rgyu yin pa lta bu'o zhes bshad pas /
lhan cig 'byung ba'i rgyus sems dang sems las byung ba dag ltos pa dang bcas pa yang yin la de dag la lhan cig gi dngos po yang yod pas des na ci ltos pa dang bcas pa'i phyir sa bon dang myu gu dag bzhin du 'dod chags dang chags pa dag la lhan cig gi dngos po med par 'gyur ram /
'on te ltos pa dang bcas pa'i phyir sems dang sems las byung ba dag bzhin du 'dod chags dang chags pa dag la lhan cig gi dngos po yod par 'gyur ba ma nges pa dang /
gzhan yang mar me dang 'od dag kyang ltos pa dang bcas pa yang yin la /
de dag la lhan cig gi dngos po yang yod pas des na ci ltos pa dang bcas pa'i phyir sa bon dang myu gu dag bzhin du 'dod chags dang chags pa dag la lhan cig gi dngos po med par 'gyur ram /
'on te ltos pa dang bcas pa'i phyir mar me dang 'od dag bzhin 'dod chags dang chags pa dag la lhan cig gi dngos po yod par 'gyur ba yang ma nges pa nyid do / /
gal te brjod pa khyad par can bsten pa la ltos pa dang bcas pa'i phyir ro zhe na yang ba lang gi rwa lhan cig 'byung ba gnyis la yang 'di ni g.yon pa'o 'di ni g.yas pa'o zhes brjod pa khyad par can bsten pa mthong bas de lta na yang ma nges pa nyid yin no zhes bya ba ni gal te khyed dbu ma pa dag brjod pa khyad par can bstan pa la ltos pa dang bcas pa'i phyir lhan cig gi dngos po med do zhes bya bar sgrub na ni des kyang khyed kyi gtan tshigs ltos pa dang bcas pa'i phyir zhes bya ba de'i don ma nges pa nyid yin te /
'di ltar 'jig rten na ba lang gi rwa lhan cig 'byung ba gnyis la yang ltos pa dang bcas pa'i dbang gis 'di ni g.yon pa'o 'di ni g.yas pa'o zhes brjod pa khyad par can bstan pa mthong bas des na ci ltos pa dang bcas pa'i phyir sa bon dang myu gu dag bzhin du 'dod chags dang chags pa dag la lhan cig gi dngos po med par 'gyur ram /
'on te ltos pa dang bcas pa'i phyir ba lang gi rwa dag bzhin du 'dod chags dang chags pa dag la lhan cig gi dngos po yod par 'gyur ba ma nges pa nyid yin pas /
khyed kyi gtan tshigs ltos pa dang bcas pa'i phyir zhes bya ba de'i don ma nges pa nyid yin pas mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis tshogs pa'i dbang po kho na las sems dang sems kyi rjes su 'jug pa dag dang mar me 'od dang bcas pa dag 'byung bas tha snyad du yang lhan cig gi dngos por khas ma blangs pa'i phyir dang ba lang gi rwa gnyis kyang don dam par ma grub pa'i phyir ci skad smras pa'i skyon med do zhes bya ba smras te /
skye ba dang brjod pa khyad par can bsten pa de dag la ltos pa dang bcas pa ni yod la lhan cig gi dngos po ni med pas kho bo'i gtan tshigs don dang mthun pa'i phyir kho bo'i gtan tshigs ltos pa dang bcas pa'i phyir zhes bya ba de'i don ma nges pa nyid ma yin no zhes ston to / /
'di ltar sems dang sems las byung ba dag kyang rang gi len pa'i rgyu mig dang gzugs dang snang ba dang nam mkha' dang yid la byed pa'i tshogs pa ci rigs pa'i dbang kho na las 'byung bas rang rang gi len pa'i rgyu la ltos pa dang bcas pa yin pa'i phyir de dag len pa'i rgyu'i dbang du byas na lhan cig 'byung ba'i rgyu ma yin pas de dag la lhan cig gi dngos po yod par kun rdzob kyi tha snyad du yang khas ma blangs pa'i phyir sems dang sems las byung ba dag kyang rang rang gi len pa'i rgyu la ltos pa dang bcas pa'i phyir sa bon dang myu gu dag bzhin du de dag lhan cig gi dngos po med la /
mar me dang 'od dag kyang rang rang gi len pa'i rgyu 'bru mar dang snying po dang gong bu la sogs pa tshogs pa'i dbang kho na las 'byung bas rang rang gi len pa'i rgyu la ltos pa dang bcas pa yin pa'i phyir de dag kyang len pa'i rgyu'i dbang du byas nas lhan cig 'byung ba'i rgyu ma yin pas de dag la lhan cig gi dngos po yod par kun rdzob kyi tha snyad du yang khas ma blangs pa'i phyir mar me dang 'od dag kyang rang rang gi len pa'i rgyu la ltos pa dang bcas pa'i phyir sa bon dang myu gu dag bzhin du de dag la yang lhan cig gi dngos po med pas kho bo'i gtan tshigs kyi don skye ba la ltos pa dang bcas pa'i phyir lhan cig gi dngos po med do zhes bsgrubs na yang dper na sa bon dang myu gu dag ltos pa dang bcas pa'i phyir de dag la lhan cig gi dngos po med pa de bzhin du 'dod chags dang chags pa dag kyang ltos pa dang bcas pa'i phyir de dag la yang lhan cig gi dngos po med do zhes bya ba dang mthun pas ma nges pa nyid ma yin no / /
ba lang gi rwa lta bu brjod pa khyad par can bstan pa dag ni kho bo'i phyogs la don dam par ma grub pa'i phyir kho bo 'dod chags dang chags pa dag ltos pa dang bcas pa'i phyir de dag la don dam par lhan cig gi dngos po med par sgrub pa'i mi mthun pa'i phyogs ba lang gi rwa dag med pas des na ci ltos pa dang bcas pa'i phyir sa bon dang myu gu dag bzhin du 'dod chags dang chags pa dag la lhan cig gi dngos po med par 'gyur ram /
'on te ltos pa dang bcas pa'i phyir ba lang gi rwa dag bzhin du 'dod chags dang chags pa dag la lhan cig gi dngos po yod par 'gyur zhes bya ba'i ma nges pa nyid med do / /
ji skad smras pa'i skyon med do zhes bya ba ni gtan tshigs ma nges pa nyid ma yin no zhes bya ba'i tha tshig go / /
yang gzhan yang 'di la 'dod chags dang chags pa dag gcig pa nyid la lhan cig nyid du brtag gam tha dad pa nyid la lhan cig nyid du brtag grang na zhes bya ba la sogs pas ni pha rol po dag na re gang dag lhan cig nyid do zhes zer ba'i 'dod chags dang chags pa de dag gcig pa nyid la lhan cig nyid du brtag gam tha dad pa nyid la lhan cig nyid du brtag grang na de gnyi ga yang mi 'thad par ston to / /
de dag la re zhig gal te gcig pa nyid la lhan cig nyid du rtog na de yang mi rung ste ci'i phyir zhe na /
gcig nyid lhan cig nyid med de / /
zhes bya ba smras te re zhig gcig pa nyid yin na lhan cig nyid mi 'thad do / /
de ni dam bca' ba nye bar gzhag pa'o zhes bya ba ni / /
gcig nyid lhan cig nyid med de / /
zhes bya ba de ni re zhig gcig pa nyid yin na lhan cig nyid mi 'thad par dam bca' ba nye bar gzhag pa'i tshig yin no / /
de yi bsgrub pa bstan pa'i phyir / /
de nyid de dang lhan cig min / /
zhes bya ba smras so / /
lhan cig nyid ni gnyis las yod pa'i phyir ro zhes bya bar dgongs so zhes bya ba ni / /
de nyid de dang lhan cig min / /
zhes rjes su 'gro ba bstan pa de'i ldog pa bstan pa'i tshig yin te /
yang 'jig rten la grags pa'i tshul ltar bya na yang lhan cig nyid ni /
dngos po gnyis la yod pa'i phyir / /
'di na ba lang gcig pu zhes bya ba ni gcig pa nyid de ba lang gcig cig la snyegs so / /
de la ba lang gcig pu de nyid ba lang gcig pu de nyid dang ji ltar lhan cig tu 'gyur te /
de'i phyir gcig pa nyid yin na lhan cig nyid mi 'thad do zhes bya bar dgongs so / /
des na de ni chos mthun pa'i dpe'i tshig kyang yin no zhes bya ba ni /
de nyid de dang lhan cig min / /
zhes smos pa'i sgrub pa des na tshig de ni 'dir gcig pa nyid yin na /
lhan cig nyid mi 'thad par sgrub pa'i chos mthun pa'i dpe'i tshig kyang yin te /
dpe ni bsgrub par bya ba dang sgrub pa'i chos kyi dbang gis bstan dgos pas /
'dir 'dod chags de nyid kyi rang gi bdag nyid la sogs pa gang la bsgrub par bya ba chos lhan cig nyid du mi skye ba dang /
sgrub pa'i chos gcig pa nyid yin pa'i phyir zhes bya ba dag yod pa yin no / /
'dir rjes su dpag pa ni 'dod chags ni chags pa dang lhan cig nyid du mi skye ste /
gcig nyid yin pa'i phyir dper na 'dod chags de nyid kyi rang gi bdag nyid bzhin pas rang gi rjes su dpag pa la gnod do zhes bya ba dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang mjug bsdu ba yin par go rims bzhin du sbyar te /
dper na 'dod chags de nyid kyi rang gi bdag nyid ni gcig nyid yin pa'i phyir 'dod chags de nyid dang lhan cig nyid du mi skye ba de bzhin du 'dod chags kyang gcig nyid yin pa'i phyir chags pa dang lhan cig nyid du mi skye'o / /
gal te slob dpon gyis yan lag rdzogs par ma brjod pa'i phyir sgrub pa ma tshang ba nyid kyi skyon yod do zhe na zhes bya ba ni pha rol po dag na re slob dpon btsun pa klu sgrub kyis /
gcig nyid lhan cig nyid med de / /
de nyid de dang lhan cig min / /
zhes smras pa de la phyogs dang dpe yod du zin kyang gtan tshigs med pas de'i phyir sgrub pa ma tshang ba'i skyon yod do zhes zer ba yin no / /
de skad ces zer na de'i lan du 'dir 'grel pa byed pa nyid kyis /
de ni bzang po ma yin te slob dpon gyi tshig dag don gyi tshig yin pa'i phyir dang /
don gyi tshig dag gis ni don chen po dag skyed par byed de tshig nyung ngu nyid yin yang sbyor ba'i tshig du ma dag 'grub pa'i phyir ro zhes bya ba smras te /
slob dpon gyi zhal snga nas ni mdo mdzad pa yin la mdo ni don smos pa tsam yin pa'i phyir dang /
don smos pa tsam gyi tshig dag gis ni sbyor ba'i tshig du ma dag 'grub pa'i phyir khyed kyi klan ka de bzang po ma yin no / /
'dir gal te pha rol po dag na re 'grel pa byed pa khyod nyid kyang sbyor ba'i tshig dag smra ba yin pas sgrub pa'i yan lag gi rgyus shes bzhin du phyogs su lhung ba'i dbang gis slob dpon gyis kha 'dzin pa ni mi rigs pa yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis sbyor ba'i tshig dag la ni ma tshang ba nyid du yang mi 'gyur ro zhes bya ba smras te /
'grel pa byed pa dag gi sbyor ba'i tshig dag la ni gal te phyogs dang dpe yod kyang gtan tshigs med na sgrub pa ma tshang ba nyid du yang 'gyur ba bden na kho bos ni sngar 'dod chags ni chags pa dang lhan cig nyid du mi skye ste gcig nyid yin pa'i phyir dper na 'dod chags de nyid kyi rang gi bdag nyid bzhin pas rang gi rjes su dpag pa la gnod do zhes yan lag rdzogs par brjod pa'i phyir kho bo la ni sgrub pa ma tshang ba nyid kyi skyon med do / /
yang na mi 'gyur te de la yang gang gi tshe rab tu byed pa'am grub pa'i mtha' las cung zad la la la grags pa yin na'o zhes bya ba ni yang na 'grel pa byed pa dag gi sbyor ba'i tshig dag la yang gal te yan lag rdzogs par ma brjod na yang sgrub pa ma tshang ba nyid kyi skyon du mi 'gyur te de dag gi sbyor ba'i tshig de la yang gang gi tshe rab tu byed pa'i skabs sam lung gi grub pa'i mtha' las phyogs sam dpe 'am gtan tshigs cung zad cig rgol ba dang phyir rgol ba la la la grags pa yin na de'i tshe yan lag rdzogs par ma brjod kyang sgrub pa ma tshang ba nyid kyi skyon du mi 'gyur ro / /
de ltar re zhig 'dod chags dang chags pa dag gcig pa nyid yin na lhan cig pa mi 'thad do / /
ci ste tha dad pa nyid la lhan cig nyid du rtog na de yang mi rung ste /
ci'i phyir zhe na /
de lta na yang gang gi tshe 'gal ba med pa'i gcig pa nyid la lhan cig nyid med pa de'i tshe /
ci ste tha dad nyid yin na / /
lhan cig nyid du ji ltar 'gyur / /
zhes bya ba smras te ci ste tha dad pa nyid la lhan cig nyid du rtog na de lta na yang gang gi tshe 'jig rten la gcig pa nyid dang lhan cig nyid ces bya ba don 'gal ba med pa'i phyogs la yang ji skad bstan pa'i tshul gyis brtags na lhan cig nyid med pa de'i tshe ci ste tha dad pa nyid yin na lhan cig nyid du ji ltar 'gyur /
'dir tha dad nyid kyi mi mthun pa'i phyogs ni lhan cig nyid yin na mi mthun pa de gnyis gcig na ji ltar lhan cig gnas par 'gyur te /
de'i phyir tha dad pa nyid yin na yang lhan cig nyid mi 'thad do / /
de nyid bstan pa'i phyir /
tha dad pa nyid la lhan cig nyid yod pa ma yin pa nyid de /
rjes su dpag pa'i gnod par 'gyur ba'i phyir dang tha dad pa nyid la lhan cig nyid yod par ston pa'i rjes su dpag pa med pa'i phyir ro zhes bya bar dgongs so zhes bya ba smras te /
dbu ma pa la tha dad pa nyid la lhan cig nyid yod pa ma yin par dgag pa'i rjes su dpag pa yod pa'i phyir dang /
pha rol po la tha dad pa nyid la lhan cig nyid yod par ston pa'i rjes su dpag pa med pa'i phyir tha dad pa nyid yin na yang lhan cig nyid mi 'thad do zhes bya bar mdo mdzad pas dgongs so / /
'di yang dam bca' ba nye bar gzhag pa'o zhes bya ba ni /
ci ste tha dad nyid yin na / /
lhan cig nyid du ji ltar 'gyur / /
zhes bya ba 'di yang gal te tha dad pa nyid yin na lhan cig nyid mi 'thad par dam bca' ba nye bar gzhag pa'i tshig yin no / /
phyogs kyi chos ni tha dad pa nyid la lhan cig nyid med pas phyogs brtag pa las tha dad pa nyid yin te zhes bya ba ni 'dir tha dad pa nyid la lhan cig nyid yod pa ma yin par sgrub pa'i phyogs kyi chos gtan tshigs ni tha dad pa yin te /
de yang sngar dam bca' ba'i phyogs nye bar gzhag pa'i skabs su tha dad pa nyid la lhan cig nyid med par bstan pas phyogs brtag pa de las de'i gtan tshigs tha dad pa nyid yin par shes par bya'o / /
de yang ji lta bu zhe na /
dper na byas pa nyid yin na mi rtag pa bzhin no zhes bya ba smras te /
dper na bum pa byas pa mi rtag par dam bca' ba'i phyogs nye bar gzhag pa de las brtags na de'i phyogs kyi chos byas pa nyid yin par shes pa de bzhin du 'dir yang tha dad pa nyid la lhan cig nyid med par dam bca' ba'i phyogs nye bar gzhag pa de las brtags na de'i phyogs kyi chos tha dad pa nyid yin par shes par bya'o / /
de'i phyir 'dir smra bar 'dod pa'i don bstan pa'i dbang gis rjes su dpag pa ni 'di ltar bya ste zhes bya bar sbyar te /
tha dad pa nyid la lhan cig nyid yod pa ma yin par smra bar 'dod pa'i don bstan pa'i dbang gis so / /
don dam par 'dod chags dang chags pa dag la lhan cig nyid med de tha dad pa'i phyir dper na 'dod chags dang 'dod chags dang bral ba dag bzhin pas rjes su dpag pa'i gnod par 'gyur ro zhes bya ba de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
mjug bsdu ba yin par go rims bzhin du sbyar te /
dper na 'dod chags dang 'dod chags dang bral ba dag ni tha dad pa'i phyir de dag la lhan cig nyid med pa de bzhin du /
'dod chags dang chags pa dag kyang tha dad pa'i phyir de dag la yang lhan cig nyid med pas rjes su dpag pa des pha rol po'i sgrub pa la gnod par 'gyur ro / /
yang gzhan yang /
gal te gcig pu lhan cig na / /
grogs med par yang der 'gyur ro / /
zhes bya ba ni yang gal te 'dod chags dang chags pa dag gcig pa nyid kyang yin la /
lhan cig nyid du yang rtog na grogs med par yang lhan cig nyid ces bya ba der 'gyur bas mi rung ngo / /
'dod chags dang chags pa dag lhan cig nyid du zhes bya ba'i skabs yin no zhes bya ba ni /
gal te gcig pu lhan cig na / /
grogs med par yang der 'gyur ro / /
zhes bya ba ni 'dod chags dang chags pa dag gal te gcig pa nyid kyang yin la lhan cig nyid du yang 'dod na /
de dag grogs med par yang lhan cig nyid ces bya ba der 'gyur ro zhes bya ba'i skabs yin no / /
'dod chags dang chags pa dag grogs med par lhan cig nyid du mi 'dod de zhes bya ba ni dam bca' ba nye bar gzhag pa yin no / /
'dis ni 'dod chags dang chags pa dag gi lhan cig nyid dgag par bya ba'i chos ltos pa dang bcas pa nyid kyang bstan to zhes bya ba ni dam bca' ba nye bar gzhag pa'i phyogs des ni sgrub pa'i chos gtan tshigs ltos pa dang bcas pa nyid kyang bstan pa yin no / /
de'i phyir rjes su dpag pa ni don dam par 'dod chags dang chags pa dag gcig pa nyid ni lhan cig nyid ma yin te /
ltos pa dang bcas pa'i phyir dper na 'dod chags kyi rang gi bdag nyid bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'dod chags kyi rang gi bdag nyid ni rang gi bdag nyid la ltos pa dang bcas pa'i phyir rang gi bdag nyid dang lhan cig nyid ma yin pa de bzhin du 'dod chags dang chags pa dag gcig pa nyid dang ltos pa dang bcas pa'i phyir lhan cig nyid ma yin no / /
'di la gzhan dag ni gal te re zhig 'dod chags dang chags pa dag gcig pa nyid yin yang lhan cig nyid du gyur na ni de lta na grogs med par yang lhan cig nyid du 'gyur ro / /
ji lta zhe na /
'di la gcig ni gcig pu la snyegs te /
de na ba lang gcig dang rta gcig ces bya ba'i gcig nyid ni ba lang la yang snyegs rta la yang snyegs pas gang dang gang na gcig pa nyid yod pa de dang de na lhan cig nyid yod cing /
ba lang gcig pu nyid dang rta gcig pu nyid la grogs med par yang lhan cig nyid yod par thal bar 'gyur te /
de lta na lhan cig nyid du brtag pa don med par 'gyur ro zhes zer ro zhes bya ba ni gnas brtan bud+d+ha pA li ta ni /
gal te gcig pu lhan cig na / /
grogs med par yang der 'gyur ro / /
zhes bya ba tshig le'ur byas pa'i phyed gang ma 'di la de skad ces rnam par bshad pa byed do zhes bya bar sbyar ro / /
kha cig na re de ni rigs pa ma yin no / /
glags yod pa sgrub pa dang /
sun 'byin pa'i khongs su ma gtogs pa'i phyir dang /
de dag smra bar 'dod pas de dag nyid brjod par bya ba yin na /
de dag ma brjod pa'i phyir ro zhes zer ro zhes bya ba ni 'grel pa byed pa nyid kyis gnas brtan bud+d+ha pA li ta'i rnam par bshad pa de rigs pa ma yin par sun 'byin pa'i tshig yin te /
ci'i phyir de rigs pa ma yin zhe na /
gnas brtan bud+d+ha pA li ta'i rnam par bshad pa de ni glags yod pa'i tshig kho na yin la /
glags yod pa ni rang gi phyogs sgrub pa'i khongs su yang ma gtogs la gzhan gyi phyogs sun 'byin pa'i khongs su yang ma gtogs pa'i phyir /
de la rang gi phyogs sgrub pa yang med la gzhan gyi phyogs sun 'byin pa yang med pa'i phyir de ni rigs pa ma yin no / /
gzhan yang rang gi phyogs sgrub pa dang gzhan gyi phyogs sun 'byin pa de dag smra bar 'dod pas ni de dag nyid brjod par bya ba yin na gnas brtan bud+d+ha pA li tas de dag ma brjod pa'i phyir rjes su dpag pa'i tshad ma med par rang gi phyogs kyang mi 'grub la gzhan gyi phyogs kyang sun 'byin mi nus pa'i phyir de ni rigs pa ma yin no / /
de ltar re zhig gcig pa nyid la lhan cig nyid mi 'thad do / /
de bzhin du /
gal te tha dad lhan cig na / /
grogs med par yang der 'gyur ro / /
zhes bya ba ni yang gal te 'dod chags kyang chags pa dag tha dad pa nyid kyang yin la lhan cig nyid du yang rtog na /
de lta na yang grogs med par yang lhan cig nyid ces bya ba der 'gyur bas mi rung ngo / /
'dod chags dang chags pa dag lhan cig nyid do zhes bya ba'i skabs yin no zhes bya ba ni /
gal te tha dad lhan cig na / /
grogs med par yang der 'gyur ro / /
zhes bya ba ni 'dod chags dang chags pa dag gal te tha dad pa nyid kyang yin la lhan cig nyid du yang 'dod na de dag grogs med par yang lhan cig nyid ces bya ba der 'gyur ro zhes bya ba'i skabs yin no / /
'dod chags sam chags pa grogs med par lhan cig nyid du mi 'dod de zhes bya ba ni dam bca' ba nye bar bzhag pa yin no / /
'dis kyang 'dod chags dang chags pa dag ni lhan cig nyid dgag par bya ba'i ltos pa dang bcas pa nyid kyang bstan to zhes bya ba ni dam bca' ba nye bar gzhag pa'i phyogs des kyang de sgrub pa'i chos gtan tshigs ltos pa dang bcas pa nyid kyang bstan pa yin no / /
de'i phyir rjes su dpag pa ni don dam par 'dod chags dang chags pa dag tha dad pa nyid la lhan cig nyid yod par mi 'dod de ltos pa dang bcas pa'i phyir dper na rgyu dang 'bras bu dag bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu dang 'bras bu dag ni ltos pa dang bcas pa'i phyir de dag la lhan cig nyid yod par mi 'dod pa de bzhin du /
'dod chags dang chags pa dag tha dad pa nyid kyang ltos pa dang bcas pa'i phyir de dag la yang lhan cig nyid yod par mi 'dod do / /
'di la yang gzhan dag ni ci ste yang tha dad pa nyid yin yang lhan cig nyid du 'gyur na ni de lta na yang grogs med par yang lhan cig nyid du 'gyur ro / /
ci lta zhe na /
'di la ba lang las kyang rta tha dad la rta las kyang ba lang tha dad pas gang dang gang na tha dad pa nyid yod pa de dang de na lhan cig nyid yod cing ba lang tha dad pa nyid dang rta tha dad pa nyid la grogs med par yang lhan cig nyid yod par thal bar 'gyur te /
de lta na yang lhan cig nyid du brtag pa don med par 'gyur ro zhes zer ro zhes bya ba ni gnas brtan bud+d+ha pA li ta ni /
gal te tha dad lhan cig na / /
grogs med par yang der 'gyur ro / /
zhes bya ba'i tshig le'ur byas pa'i phyed 'og ma 'di la de skad ces rnam par bshad pa byed do zhes bya bar sbyar ro / /
kha cig na re de yang rigs pa ma yin te /
sngar lan btab pa de bzhin no zhes zer ro zhes bya ba ni 'grel pa byed pa nyid kyis gnas brtan bud+d+ha pA li ta'i rnam par bshad pa de rigs pa ma yin par sun 'byin pa'i tshig yin te /
ci'i phyir de rigs pa ma yin zhe na /
glags yod pa sgrub pa dang sun 'byin pa'i khongs su ma gtogs pa'i phyir dang de dag smra bar 'dod pas de dag nyid brjod par bya ba yin na de dag ma brjod pa'i phyir ro zhes sngar lan btab pa bzhin no zhes zer ro // //
bam po sum cu bdun pa /
yang gzhan yang /
gal te tha dad lhan cig na / /
'dod chags chags la ci zhig yin / /
zhes bya ba ni yang gal te tha dad pa nyid ni 'dod chags 'ba' zhig la yod pa yang ma yin la chags pa 'ba' zhig la yod pa yang ma yin gyi /
de gnyi ga lhan cig 'byung ba spyi'i 'bras bu yin pas gnyis lhan cig tu byung ba la yod do zhes zer na /
de la yang skyon gzhan 'di lta bu yod pas mi rung ngo zhes ston to / /
lhan cig nyid kyis so zhes bya ba ni gal te de ltar rtog na /
lhan cig nyid ces bya ba des 'dod chags dang chags pa tha dad pa dag la ci zhig rab tu bsgrubs pa yin te /
lhan cig nyid des 'dod chags dang chags pa tha dad pa dag lhan cig nyid yod par mi 'grub po zhes bya ba'i tha tshig go / /
ji lta zhe na de ni de dag la lhan cig nyid med de /
tha dad pa'i phyir dper na 'dod chags dang 'dod chags dang bral ba dag bzhin pas rjes su dpag pa'i gnod par 'gyur ro zhes bstan zin to zhes bya ba smras te /
sngar /
ci ste tha dad nyid yin na / /
lhan cig nyid du ji ltar 'gyur / /
zhes bya ba sgrub pa'i skabs su de skad bstan zin to / /
yang bshad pa /
tha dad nyid du grub gyur na / /
tha dad nyid du zhes bya ba ni phan tshun mi ltos pa nyid du'o / /
nyid du zhes bya ba ni bdag nyid thob par ro / /
des na de gnyis lhan cig 'gyur / /
zhes bya ba ni gang gi tshe pha rol po dag 'dod pa ltar tha dad pa nyid ces bya ba de de gnyis lhan cig tu 'byung ba nyid la yod par brtags na /
de gnyis tha dad pa nyid du rab tu grub par gyur nas de'i 'og tu lhan cig nyid du 'gyur bar rtog pa yin no / /
de ltar rtog pa de mi rigs par bstan pa'i phyir khyod kyi blo gros kyis /
gal te 'dod chags chags pa dag /
tha dad nyid du grub gyur na / /
de gnyis lhan cig nyid du ni / /
ci yi phyir na yongs su rtog /
'dod chags dang chags pa de gnyis zhes bya bar snyegs so zhes bya ba smras te /
gal te 'di snyam du 'dod chags dang chags pa dag tha dad pa'i dngos por grub pa nyid du sems nad de gnyis la lhan cig gi dngos po tha dad pa'i dngos po dang mi mthun pa don med par ci'i phyir yongs su rtog par byed de dgos pa med do zhes bya ba'i tha tshig go / /
ci ste chags pa 'di'i 'dod chags ni 'dod chags 'dis ni 'di chags par gyur to zhes ltos pa'i mtshan nyid kyi dgos pa yod do zhe na zhes bya ba ni /
ci ste pha rol po dag na re tha dad pa nyid yin yang lhan cig nyid du brtag pa la ltos pa'i mtshan nyid kyi dgos pa de lta bu yod do zhes zer na'o / /
de'i lan du /
des ni 'dod chags dang chags pa dag tha dad pa nyid dgag pa'i gtan tshigs ltos pa dang bcas pa'i phyir zhes bstan pa de la zhe 'gras pa'i blos kyang don ma grub pa nyid du brtag par mi nus so zhes bya ba smras te /
des ni sngar kho bos /
gal te 'dod chags snga rol na / /
'dod chags med pa'i chags yod na / /
zhes bya ba la sogs pa bsgrub pa'i skabs su chags pa ni 'dod chags med na mi 'byung ba'i tshul can yin te / /
ltos pa dang bcas pa'i phyir dper na 'dod chags kyi rang gi bdag nyid bzhin no zhes bstan pa de la khyed zhe 'gras pa'i blos kyang kho bo'i gtan tshigs kyi don de ma grub pa nyid du brtag par mi nus pas khyod kyi rtog pa de mi rung ngo / /
gzhan yang kho bos /
gal te 'dod chags snga rol na / /
'dod chags med pa'i chags yod na / /
zhes bya ba la sogs pas 'dod chags dang chags pa dag la tha dad pa nyid mi srid par bstan pa dang /
khyod kyis 'dod chags dang chags pa dag rab tu sgrub pa'i phyir de gnyis lhan cig nyid la brten to / /
de la yang kho bos /
'dod chags dang ni chags pa dag //
lhan cig nyid du skye mi rigs / /
zhes bya ba la sogs pas bkag ste /
lhan cig nyid de yang ltos pa dang bcas pa'i phyir mi 'dod pas /
gcig nyid lhan cig nyid med de / /
de nyid de dang lhan cig min / /
zhes bya bas gcig nyid yin pa'i phyir lhan cig nyid bkag pa dang /
yang khyod kyis de rab tu bsgrub pa'i phyir /
tha dad pa nyid du khas blangs pas /
tha dad sgrub par ma gyur pas / /
de phyir lhan cig 'dod byed dam / /
lhan cig rab tu bsgrub pa'i phyir / /
tha dad nyid du yang 'dod dam / /
zhes bya ba dag gis ni 'dod chags dang chags pa dag tha dad pa nyid du ni dgos pa med pa'i phyir grub par ma gyur pas de rab tu bsgrub pa'i phyir lhan cig nyid du 'dod par byed la /
lhan cig nyid du yang gcig pa nyid kyi skyon chags pa'i phyir ma grub pas de rab tu bsgrub pa'i phyir /
tha dad pa nyid du yang 'dod par byed pa khyod ni gos ngan pa lhags pa chen pos nyen pa bskums pa yang brnag mi bzod pa yang rkyong bar byed pa dang 'dra'o zhes bstan to / /
gang gi tshe /
tha dad dngos po ma grub pas / /
lhan cig dngos po 'grub mi 'gyur / /
de'i tshe tshe dang ldan pa /
tha dad dngos po gang zhig la / /
lhan cig dngos por 'dod par byed / /
de je smros shig ces bya ba ni /
'di ltar khyod ni tha dad pa'i dngos po yod na de gnyis kyi lhan cig gi dngos po yod par 'dod na tha dad pa'i dngos po de yang rnam pa thams cad du mi 'grub po / /
tha dad pa'i dngos po med na khyod kyi lhan cig gi dngos po yod par ga la 'gyur /
'o na tha dad pa'i dngos po gang zhig yod na 'dod chags dang chags pa dag lhan cig gi dngos por 'dod pa de je smros shig ces bya ba'i tha tshig go / /
de nyid bstan pa'i phyir ci rim gyis skye ba'i tha dad pa nyid gang yin pa la'am 'on te lhan cig skye ba'i tha dad pa nyid gang yin pa la lhan cig gi dngos por 'dod par byed de /
de la gal te rim gyis skye ba'i tha dad pa nyid la zhes byar ni mi 'thad de / /
de ni tha dad pa'i phyir dper na 'dod chags dang 'dod chags dang bral ba dag bzhin no zhes sngar bstan zin to / /
'on te lhan cig ste skye ba'i tha dad pa nyid la'o zhe na /
de yang ltos pa dang bcas pa'i phyir dper na rgyu dang 'bras bu dag bzhin no zhes sngar bstan zin to zhes bya ba smras so / /
gang gi phyir de ltar 'dod chags dang chags pa dag lhan cig nyid dang lhan cig nyid ma yin par grub pa med pa de'i phyir mjug bsdu bar bya ste /
de ltar 'dod chags chags pa dang / /
lhan cig lhan cig min mi 'grub / /
dpyad pa sngar bstan pa bzhin du sbyar te mjug bsdu'o zhes bya ba ni /
gal te 'dod chags snga rol na / /
'dod chags med pa'i chags yod na / /
de la brten nas 'dod chags yod / /
chags yod 'dod chags yod par 'gyur / /
zhes bya ba la sogs pa dpyad pa gang dag sngar bstan pa de dag gis de ltar 'dod chags ni chags pa dang lhan cig gam chags pa med par yang 'grub pa med do zhes bya bar sbyar te /
'dod chags dang chags pa brtag pa'i skabs kyi mjug bsdu bar bya'o / /
ji ltar bstan pa'i tshul bzhin du chos thams cad kyang lhan cig nyid dang lhan cig nyid ma yin par 'grub pa med pa nges par bzung ste 'dra bar bstan pa'i phyir /
'dod chags bzhin du chos rnams kun /
lhan cig lhan cig min mi 'grub / /
'dod chags bzhin du zhe sdang dang / /
gti mug la sogs pa phyi dang nang gi chos thams cad kyang lhan cig nyid dang lhan cig nyid ma yin par yang 'grub pa med do zhes bya ba ni /
ci ltar 'dod chags chags pa dang lhan cig gam chags pa med par yang 'grub pa med pa de bzhin du zhe sdang dang gti mug la sogs pa phyi dang nang gi chos thams cad kyang chos 'ga' zhig dang lhan cig gam lhan cig ma yin par yang 'grub pa med do /
de'i phyir de ltar don dam par 'dod chags la sogs pa ma grub pas pha rol po dag gi rab tu byed pa'i dang por de dag la brten nas kun nas nyon mongs pa dang nyes dmigs bstan pa'i phyir zhes gang smras pa'i gtan tshigs de'i don ma grub pa nyid do / /
kun rdzob tu gtan tshigs nyid brjod na ni don 'gal ba nyid do zhes bya ba ni pha rol po dag don dam par phung po dang khams dang skye mched dag yod par sgrub pa'i gtan tshigs bcom ldan 'das kyis de dag la brten nas kun nas nyon mongs pa dang nyes dmigs bstan pa'i phyir ro zhes bya ba de de ltar don dam par 'dod chags la sogs pa ma grub pas gal te don dam par sgrub na ni gtan tshigs kyi don ma grub pa nyid yin la /
kun rdzob tu sgrub na ni don 'gal ba nyid yin no / /
de la 'dir rab tu byed pa'i don ni pha rol pos smras pa'i gtan tshigs kyi skyon brjod pas 'dod chags dang chags pa la sogs pa dag ngo bo nyid med pa nyid du bstan pa yin no zhes bya ba ni /
mjug bsdu ba dang tshad ma'i 'bras bu yin te /
'dod chags dang chags pa brtag pa'i rab tu byed pa drug pa'i skabs 'dir rab tu byed pa'i don tshad ma'i 'bras bur lta ba ni pha rol po dag phung po dang khams dang skye mched dag don dam par yod par sgrub pa'i gtan tshigs bcom ldan 'das kyis de dag la brten nas kun nas nyon mongs pa dang nyes dmigs bstan pa'i phyir ro zhes bya ba la sogs pa smras pa de dag gi sgrub pa'i skyon brjod pas 'dod chags dang chags pa la sogs pa chos thams cad ngo bo nyid med pa nyid du bstan pa yin no / /
'dod chags dang chags pa la sogs pa chos thams cad ngo bo nyid med pa nyid du bstan pa la yon tan ci yod pa bstan pa'i phyir dang /
'dod chags dang chags pa la sogs pa la chos thams cad ngo bo nyid med pa nyid du bstan pa 'di la gzhan dag na re /
rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir theg pa chen po'i mdo sde mtha' dag las /
'jam dpal 'dod chags med do / /
'dod chags su gdags pa med do / /
zhe sdang med do / /
zhe sdang du gdags pa med do / /
gti mug med do / /
gti mug tu gdags pa med do / /
'dod chags ni byang chub po / /
zhe sdang ni byang chub po /
gti mug ni byang chub po / /
ci ltar yang dag par zhugs pa yin zhe na /
gang gi tshe 'dod chags zad par bya ba'i phyir ma zhugs /
zhe sdang zad par bya ba'i phyir ma zhugs /
gti mug zad par bya ba'i phyir ma zhugs pa de'i tshe na yang dag par zhugs pa yin no / /
'das pa'i sems ni chags par mi byed ma 'ongs pa'i sems kyang chags par mi byed de /
'das zin pa'i phyir dang ma 'ongs pa'i phyir ro / /
da ltar gyi sems kyang chags par mi byed de da ltar ni gnas pa med pa'i phyir ro zhes bya ba la sogs pa gsungs pa'i lung gi don de grub cing yid ches pa'i lung gi don khungs des 'dod chags dang chags pa la sogs pa chos thams cad ngo bo nyid med pa nyid du bsgrubs pa yin no / /
de bzhin du bcom ldan 'das ma shes kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs ni 'dod chags kyi chos can nam /
'dod chags dang bral ba'i chos can ma yin no / /
tshor ba dang /
'du shes dang /
'du byed rnams dang /
rnam par shes pa yang 'dod chags kyi chos can nam /
'dod chags dang bral ba'i chos can ma yin no / /
gzugs 'dod chags kyi chos nyid ma yin pa dang /
'dod chags dang bral ba'i chos nyid ma yin pa gang yin pa de ni shes rab kyi pha rol tu phyin pa'o / /
tshor ba dang /
'du shes dang /
'du byed rnams dang rnam par shes pa /
'dod chags kyi chos nyid ma yin pa dang /
'dod chags dang bral ba'i chos nyid ma yin pa gang yin pa de ni shes rab kyi pha rol tu phyin pa'o / /
gzugs ni zhe sdang gi chos can nam /
zhe sdang dang bral ba'i chos can ma yin no / /
tshor ba dang /
'du shes dang /
'du byed rnams dang /
rnam par shes pa yang zhe sdang gi chos can nam /
zhe sdang dang bral ba'i chos can ma yin no / /
gzugs zhe sdang gi chos nyid ma yin pa dang /
zhe sdang dang bral ba'i chos nyid ma yin pa de ni /
shes rab kyi pha rol tu phyin pa'o / /
tshor ba dang /
'du shes dang /
'du byed rnams dang /
rnam par shes pa zhe sdang gi chos nyid ma yin pa dang /
zhe sdang dang bral ba'i chos nyid ma yin pa gang yin pa de ni /
shes rab kyi pha rol tu phyin pa'o / /
gzugs ni gti mug gi chos can nam /
gti mug dang bral ba'i chos can ma yin no / /
tshor ba dang /
'du shes dang /
'du byed rnams dang /
rnam par shes pa yang gti mug gi chos can nam /
gti mug dang bral ba'i chos can ma yin no / /
gzugs gti mug gi chos nyid ma yin pa dang /
gti mug dang bral ba'i chos nyid ma yin pa gang yin pa de ni shes rab kyi pha rol tu phyin pa'o / /
tshor ba dang /
'du shes dang /
'du byed rnams dang /
rnam par shes pa gti mug gi chos nyid ma yin pa dang /
gti mug dang bral ba'i chos nyid ma yin pa gang yin pa de ni shes rab kyi pha rol tu phyin pa'o / /
rab kyi rtsal gyis rnam par gnon pa gzugs ni kun nas nyon mongs par 'gyur ba 'am rnam par byang bar 'gyur ba ma yin no / /
tshor ba dang /
'du shes dang /
'du byed rnams dang /
rnam par shes pa yang kun nas nyon mongs par 'gyur ba 'am rnam par byang bar 'gyur ba ma yin no / /
gzugs kun nas nyon mongs pa dang rnam par byang bar mi 'gyur ba gang yin pa de ni shes rab kyi pha rol tu phyin pa'o / /
tshor ba dang /
'du shes dang /
'du byed rnams dang /
rnam par shes pa kun nas nyon mongs pa dang rnam par byang bar mi 'gyur ba gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba ni lung gi don de dag la sogs pa yang grub cing yid ches pa'i lung gi khungs de dag la sogs pas kyang 'dod chags dang chags pa la sogs pa chos thams cad ngo bo nyid med pa nyid du bsgrubs pa yin te /
de ltar yid ches pa'i lung de dag grub pa ni 'dod chags dang chags pa la sogs pa chos thams cad ngo bo nyid med pa nyid du bstan pa'i yon tan yin te /
de ltar theg pa chen po'i mdo sde mtha' yas pa dag las 'dod chags dang chags pa la sogs pa chos thams cad ngo bo nyid med pa nyid du bstan pa de dag bstan bcos 'dis sgrub pa'i yul nyid du bstan pa ni slob dpon gyi zhal snga nas kyi mkhyen rlabs yin no / /
de'i phyir kho bos rang gi bsam pas rtog ge skam po tsam gyi 'dod chags dang chags pa la sogs pa chos thams cad ngo bo nyid med pa nyid du bstan pa ma yin te /
'di ltar lung de dag kyang yod do / /
slob dpon legs ldan byed kyis nye bar sbyar ba dbu ma'i rtsa ba'i 'grel pa /
shes rab sgron ma las 'dod chags dang chags pa brtag pa zhes bya ba ste rab tu byed pa drug pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni stong pa nyid kyi mi mthun pa'i phyogs kyi khyad par dgag pas phung po la sogs pa dag ngo bo nyid med pa nyid du bstan pa'i don gyi dbang gis rab tu byed pa bdun pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas /
'dir yang sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste phung po dang khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du ston pa'i phyogs snga ma nye bar gzhag pa /
'og nas don dam par 'dus byas phung po dang khams dang skye mched dag la 'du byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes bya ba la sogs pa 'byung ba dag yin no / /
de dgag pas zhes bya ba ni de dgag pa'i dbang du byas nas rab tu byed pa bdun pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
phung po la sogs pa dag ngo bo nyid med pa nyid du bstan pa'i don gyi dbang gis rab tu byed pa bdun pa brtsam mo zhes bya ba smras te /
skye ba dang gnas pa dang 'jig pa brtag pa'i rab tu byed pa bdun pa'i gzhung 'og nas 'byung ba 'di'i don ni phung po la sogs pa dag ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de thob ce na /
phung po la sogs pa dag ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
phung po dang khams dang skye mched dag de ltar bkag tu zin kyang de dag la mngon par zhen pa rang gi sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par 'dus byas phung po dang khams dang skye mched dag la 'dus byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
'di na gang med pa de la ni 'dus byas kyi mtshan nyid dang ldan par ma bzung ste /
dper na ri bong gi rwa bzhin no zhes bya ba ni chos mi mthun pa'i phyogs kyi dpe yin no / /
phung po la sogs pa dag ni skye ba la sogs pa 'dus byas kyi mtshan nyid dag dang ldan pa yod pas zhes bya ba ni nye bar sbyar ba'i sbyar ba yin no / /
de'i phyir gtan tshigs kyi mthu ji skad smos pas blo gros kyi 'du byed bskyed pa dag ni 'dus byas phung po la sogs pa dag la 'dus byas kyi ngo bo nyid dag yod pa kho nar smra'o zhes bya ba ni mjug bsdu ba dang tshad ma'i 'bras bu yin te /
'di na ri bong gi rwa la sogs pa med pa gang dag la 'dus byas kyi mtshan nyid dang ldan par ma bzung ba de dag ni don dam par ngo bo nyid yod pa ma yin gyi phung po dang khams dang skye mched la sogs pa gang dag la 'dus byas kyi mtshan nyid dang ldan par bstan pa de dag la ni don dam par 'dus byas kyi ngo bo nyid dag yod pa kho na yin pas de'i phyir gtan tshigs kyi mthu ji skad smos pas blo gros kyi 'du byed bskyed pa kho bo cag bye brag tu smra ba dag mdo sde pa dag ni 'dus byas phung po la sogs pa dag la 'dus byas kyi ngo bo nyid dag yod pa kho nar smra'o zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'di la khyed skye ba la sogs pa 'dus byas kyi mtshan nyid du 'dod pa de dag nyid ci 'dus byas dag yin nam 'on te 'dus ma byas dag yin zhes bya ba la sogs pa smras te /
chos mngon pa'i sde snod gsum po 'di la bye brag tu smra ba dang /
mdo sde pa khyed skye ba dang gnas pa dang 'jig pa zhes bya ba gang dag 'dus byas kyi mtshan nyid du 'dod pa de dag nyid 'dus byas kyi ngo bo nyid yin la 'dus byas gzhan gyi mtshan nyid du 'gyur bar 'dod dam 'on te de dag nyid 'dus ma byas kyi ngo bo nyid yin la /
'dus byas gzhan gyi mtshan nyid du 'gyur bar 'dod ces brtag pa yin no / /
gal te de dag 'dus byas dag yin no zhe na /
de la re zhig skye ba'i dbang du byas te bshad pa zhes bya ba ni gal te skye ba la sogs pa dag 'dus byas kyi mtshan nyid de dag 'dus byas dag yin no zhe na /
de la skye ba dang gnas pa dang 'jig pa gsum las re zhig skye ba 'dus byas yin na /
de 'dus byas kyi mtshan nyid du mi rung bas mtshan nyid med pa'i phyir pha rol po'i gtan tshigs skye ba la sogs pa 'dus byas kyi mtshan nyid dag dang ldan pa'i phyir ro zhes bya ba'i don ma grub pas /
don dam par 'dus byas phung po dang khams dang skye mched dag la 'dus byas kyi ngo bo nyid yod pa ma yin par bstan pa'i dbang du byas te /
tshig le'ur byas pa'i phyed 'og ma shos 'di bshad do zhes bya bar sbyar ro / /
gal te skye ba 'dus byas na / /
de la mtshan nyid gsum ldan 'gyur / /
mtshan nyid gsum dang ldan par 'gyur ba ni mtshan nyid gsum po dag tshogs par 'gyur ba ste /
chang ba gsum dang ldan pa bzhin no zhes bya ba ni gal te skye ba 'dus byas kyi mtshan nyid du bstan pa de nyid 'dus byas yin par gyur na de la yang mtshan nyid gsum dang ldan par 'gyur te zhes bya ba'i sgra ni mtshan nyid gsum po dag tshogs par 'gyur ba ste dper na rtswa chang ba gsum dang ldan pa'i choms la chang ba gsum tshogs pa zhes bya ba bzhin no / /
de'i phyir /
de'i tshad ma bstan pa'i phyir ro don dam par skye ba la sogs pa 'dus byas nyid ni 'dus byas kyi mtshan nyid yin par mi 'dod de /
'dus byas yin pa'i phyir dper na mtshan nyid kyi gzhi bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mtshan nyid kyi gzhi ni 'dus byas yin pa'i phyir 'dus byas kyi mtshan nyid yin par mi 'dod pa de bzhin du skye ba la sogs pa dag kyang gal te 'dus byas yin na 'dus byas yin pa'i phyir 'dus byas kyi mtshan nyid yin par mi 'dod do /
gal te mtshan nyid kyi gzhi yang mtshan nyid kyi gzhi gzhan mtshon par byed pa'i mtshan nyid yin pa'i phyir ma nges pa nyid do zhe na zhes bya ba ni pha rol po dag dbu ma pa'i dpe mtshan nyid kyi gzhi bzhin no zhes bya ba de ma nges pa nyid yin no zhes skyon 'dogs pa yin te /
de dag na re dper na skyes bu chen po'i mtshan 'khor lo rtsibs stong dang ldan pa de ni mtshan nyid kyi gzhi yang yin la /
mtshan nyid kyi gzhi gzhan mtshon par byed pa'i mtshan nyid kyang yin te /
'di ltar 'khor lo de rtsibs stong dang lte ba dang mu khyud la sogs pa 'khor lo'i mtshan nyid gzhan dag gi mtshan nyid kyi gzhi yang yin la /
de skyes bu chen po zhes bya ba mtshan nyid kyi gzhi gzhan mtshon par byed pa'i mtshan nyid kyang yin pas des na re zhig 'dus byas mtshan nyid kyi gzhi yin pa'i phyir /
'dus byas kyi mtshan nyid kyi gzhi bzhin du 'dus byas kyi mtshan nyid yin par mi 'gyur ram /
'on te 'dus byas mtshan nyid kyi gzhi yin pa'i phyir 'khor lo skyes bu chen po zhes bya ba mtshan nyid kyi gzhi gzhan gyi mtshan nyid yin pa bzhin du 'dus byas kyi mtshan nyid yin par 'gyur ba ma nges pa nyid yin pas mtshan nyid kyi gzhi dper mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
mtshan nyid kyi gzhi ni mtshan nyid kyi gzhi gzhan la 'dus byas nyid du mtshon par byed pa nyid ma yin pa'i phyir mi mthun pa'i phyogs med pas ma nges pa nyid ma yin no zhes bya ba smras te /
'dir smra bar 'dod pa 'dus byas kyi mtshan nyid kyi gzhi mtshan nyid kyi gzhi gzhan la 'dus byas nyid du mtshon par byed pa nyid ma yin pa'i mi mthun pa'i phyogs 'khor lo rtsibs stong dang ldan pa zhes bya ba mtshan nyid kyi gzhis skyes bu chen po zhes bya ba mtshan nyid kyi gzhi gzhan la 'dus byas nyid du mtshon par byed pa nyid yin pa zhig yod na ni des na ma nges pa nyid du yang 'gyur ba zhig na mi mthun pa'i phyogs de med pas ma nges pa nyid ma yin te /
'di ltar 'khor lo rtsibs stong dang ldan pa zhes bya ba mtshan nyid kyi gzhi de ni skyes bu chen po zhes bya ba mtshan nyid kyi gzhi gzhan la skyes bu chen po zhes bya ba'i don gzhan nyid du mtshon par byed pa nyid yin gyi /
smra bar 'dod pa'i 'dus byas nyid du mtshon par byed pa nyid ma yin pa'i phyir mi mthun pa'i phyogs med pas des na 'dus byas kyang mtshan nyid kyi gzhi yin pa'i phyir 'dus byas kyi mtshan nyid kyi gzhi gzhan la 'dus byas nyid du mtshon par byed pa nyid ma yin la /
'khor lo yang mtshan nyid kyi gzhi yin pa'i phyir skyes bu chen po zhes bya ba mtshan nyid kyi gzhi gzhan la 'dus byas nyid du mtshon par byed pa nyid ma yin par 'dra bas ma nges pa nyid ma yin no / /
gal te skye ba la sogs pa dag 'dus byas nyid yin du zin na yang skyed par byed pa dang gnas par byed pa dang 'jig par byed pa'i phyir 'dus byas kyi mtshan nyid nyid yin no zhe na zhes bya ba ni gal te pha rol po dag 'di snyam du skye ba la sogs pa 'dus byas kyi mtshan nyid gsum po de dag 'dus byas nyid yin du zin na yang gzhan skyed par byed pa yin pa'i phyir skye ba zhes bya zhing /
gnas par byed pa yin pa'i phyir gnas pa zhes bya la /
'jig par byed pa yin pa'i phyir 'jig pa zhes bya ste /
de lta na yang de dag 'dus byas kyi mtshan nyid nyid yin no snyam du sems shing de skad ces zer ba yin no / /
de skad ces zer ba de'i lan du 'dir 'grel pa byed pa nyid kyis de ni rjes su 'gro ba med pa'i phyir dam bcas pa tsam du zad de zhes bya ba smras te /
khyod kyis smras pa'i don de la ni 'di ltar skye ba la sogs pa ni 'dus byas kyi mtshan nyid yin te /
skyed par byed pa la sogs pa yin pa'i phyir dper na che ge mo zhig bzhin no zhes bya ba'i dpe med pa'i phyir dam bcas pa tsam du zad pas mi rung ngo / /
skye ba ni skye ba yin la gnas pa ni gnas pa yin 'jig pa ni 'jig pa yin pa las /
skye ba la sogs pa dag gi bya ba nyid la skur pa btab ste /
de dag byed pa po nyid du khas blangs pa'i phyir ro zhes bya bas ni pha rol po dag 'dod pa ltar skye ba la sogs pa de dag byed pa po nyid du khas blangs na de dag gi bya ba nyid la skur pa btab pa'i phyir de dag 'dus byas kyi mtshan nyid ma yin par ston te /
'di ltar yang 'jig rten gyi tha snyad du ni skye ba'i bya ba ni skye ba zhes bya la gnas pa'i bya ba yang gnas pa zhes bya /
'jig pa'i bya ba la 'jig pa zhes bya ba yin pa las /
pha rol po dag gis skye ba la sogs pa de dag skye bar byed pa la sogs par smras pas de dag byed pa po nyid du khas blangs pa'i phyir de dag gi bya ba la skur pa btab pas de dag 'dus byas kyi mtshan nyid ma yin no / /
de'i phyir tha snyad du yang byed pa po nyid yin na zhes bya ba la sogs pa smras te /
de nyid kyi tshad ma bstan pa'i phyir te /
skye ba ni 'dus byas kyi mtshan nyid ma yin te /
skyed par byed pa yin pa'i phyir dper na pha bu'i mtshan nyid ma yin pa bzhin no zhes bya ba la sogs pa smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te dper na pha ni bu skyed par byed pa yin pa'i phyir bu'i mtshan nyid ma yin pa de bzhin du skye ba yang skyed par byed pa yin pa'i phyir 'dus byas kyi mtshan nyid ma yin no / /
de bzhin du gnas pa yang 'dus byas kyi mtshan nyid ma yin te /
gnas par byed pa yin pa'i phyir dper na zas lus gnas par byed pa yin pa'i phyir lus kyi mtshan nyid ma yin pa bzhin nam /
bran mo bum thogs ma bum pa 'jog par byed pa yin pa'i phyir bum pa'i mtshan nyid ma yin pa bzhin no zhes bya ba dag kyang chos can dang bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na zas bzhi ni lus gnas par byed pa yin pa'i phyir lus kyi mtshan nyid ma yin pa dang /
chu chun ma la sogs pa bran mo bum thogs ma dag kyang bum pa 'jog par byed pa yin pa'i phyir bum pa'i mtshan nyid ma yin pa de bzhin du gnas pa yang gnas par byed pa yin pa'i phyir 'dus byas kyi mtshan nyid ma yin no / /
de bzhin du 'jig pa yang 'dus byas kyi mtshan nyid ma yin te /
'jig par byed pa yin pa'i phyir dper na tho bas 'joms par byed pa yin pa'i phyir bum pa'i mtshan nyid ma yin pa bzhin no zhes bya ba dag kyang chos can dang bsgrub par bya ba chos dang /
sgrub pa'i chos dang dpe yin par go rims bzhin du sbyar te dper na tho ba ni 'joms par byed pa yin pa'i phyir bum pa'i mtshan nyid ma yin pa de bzhin du 'jig pa yang 'jig par byed pa yin pa'i phyir 'dus byas kyi mtshan nyid ma yin no / /
de'i phyir de ltar skye ba la sogs pa de dag 'dus byas kyi mtshan nyid yin par ma grub pa'i phyir gtan tshigs kyi don ma grub pa nyid dam don 'gal ba nyid yin no zhes bya ba ni mjug bsdu ba dang tshad ma'i 'bras bu yin te de ltar skye ba la sogs pa dag 'dus byas yin na 'dus byas kyi mtshan nyid yin par ma grub pa'i phyir pha rol po dag na re don dam par 'dus byas phung po dang khams dang skye mched dag la 'dus byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes zer ba'i gtan tshigs kyi don de don dam par sgrub na ni ma grub pa nyid yin la /
kun rdzob tu sgrub na ni don 'gal ba nyid yin no / /
de lta bas na ji skad smos pa'i skyon yongs su spang bar 'dod pas skye ba 'dus byas yin no zhes bya ba de ltar shes par mi bya'o zhes bya ba ni bsnan pa ste /
gal te skye ba 'dus byas na / /
de la mtshan nyid gsum ldan 'gyur / /
zhes bya bas gal te skye ba 'dus byas yin na de yang mtshan nyid gsum dang ldan par 'gyur bas 'dus byas kyi mtshan nyid du mi rung ngo zhes ji skad smos pa'i skyon yongs su spang bar 'dod pas skye ba 'dus byas yin no zhes bya ba de ltar shes par mi bya'o / /
de ltar re zhig skye ba 'dus byas yin na 'dus byas kyi mtshan nyid du mi 'thad pa'i skyon bstan zin to zhes bya bas ni brtag pa snga ma shos kyi mjug bsdu ba bstan to / /
da ni brtag pa phyi ma shos bstan pa'i phyir ji skad smos pa'i skyon yongs su spang bar 'dod pas ci ste skye ba 'dus ma byas zhes bya bar 'dod na /
ji ltar 'dus byas mtshan nyid yin / /
zhes bya ba la sogs pa smras te /
ci ste skye ba 'dus ma byas pa yin na 'dus byas kyi mtshan nyid du mi rung bas mtshan nyid med pa'i phyir pha rol po'i gtan tshigs skye ba la sogs pa 'dus byas kyi mtshan nyid dag dang ldan pa'i phyir ro zhes bya bas don ma grub pas don dam par 'dus byas phung po dang khams dang skye mched dag la 'dus byas kyi ngo bo nyid dag yod pa ma yin par ston to / /
de nyid bstan pa'i phyir skye ba la 'dus byas kyi mtshan nyid nyid med de /
'dus ma byas ni rang nyid yod pa ma yin pa'i phyir ro zhes bya bar dgongs so zhes bya ba smras so / /
de nyid tshad mas bsgrub pa'i phyir yang na 'dus ma byas kyi chos ni 'dus ma byas nyid yin pas zhes bya ba la sogs pa smras te /
skye ba 'dus ma byas yin na 'dus byas kyi mtshan nyid ma yin par sgrub pa'i chos gtan tshigs ni 'dus ma byas nyid yin no / /
don dam par skye ba 'dus ma byas ni 'dus byas kyi mtshan nyid du 'gyur bar 'os pa ma yin te /
'dus ma byas yin pa'i phyir dper na nam mkha' bzhin pas rang gi rjes su dpag pa la gnod do zhes bya ba dag la gnod do zhes bya ba dag ni chos can dang /
bsgrub par bya ba chos dang sgrub pa'i chos dang dpe dang mjug bsdu ba yin par go rims bzhin du sbyar te /
dper na nam mkha' ni 'dus ma byas yin pa'i phyir 'dus byas kyi mtshan nyid du 'gyur bar 'os pa ma yin pa de bzhin du skye ba 'dus ma byas kyang 'dus ma byas yin pa'i phyir 'dus byas kyi mtshan nyid du 'gyur bar 'os pa ma yin no / /
skye ba ni mtshan nyid kyi sgra'i tshul nyid gzung ba'i phyir gnas pa dang 'jig pa gnyis kyang nye bar blangs pa yin te /
'dus byas kyi mtshan nyid du smra bar 'dod pa'i phyir ro / /
de gnyis kyang de bzhin du dgag pa yin pas yang de gnyis dgag pa brjod mi dgos so zhes bya ba ni skye ba la sogs pa mtshan nyid gsum dgag pa 'dra bar bstan pa yin te /
'dir skye ba 'ba' zhig gi dbang du byas te bshad pa ni mtshan nyid kyi sgra'i tshul nye bar gzung ba'i phyir mtshon pa tsam du zad kyi /
des gnas pa dang 'jig pa gnyis kyang nye bar blangs pa yin te de gnyis kyang pha rol po dag 'dus byas kyi mtshan nyid du smra bar 'dod pa'i phyir ro / /
de gnyis kyang skye ba bzhin du 'dus byas sam 'dus ma byas yin na yang 'dus byas kyi mtshan nyid du mi 'thad par dgag pa yin pas yang de gnyis logs shig tu dgag pa brjod mi dgos so / /
yang gzhan yang 'di la skye ba la sogs pa 'di dag 'dus byas kyi mtshan nyid du brtag par bya na de dag so so 'am 'dus pa la brtag grang na zhes bya ba ni yang rnam pa gzhan du na pha rol po dag 'dod pa ltar skye ba la sogs pa 'di dag 'dus byas kyi mtshan nyid du brtag par bya na de dag rim gyis 'byung ba la brtag gam /
'on te dngos po gcig la dus gcig tu 'byung ba la brtag grang na gnyi ga yang mi 'thad par ston to / /
da ni re zhig brtag pa snga ma ltar mi 'thad par bstan pa'i phyir dang /
skye ba la sogs gsum so sos / /
'dus byas mtshan nyid bya bar ni / /
nus min /
skye ba la sogs pa gsum po dag so sos ni 'dus byas kyi mtshan nyid bya bar mi nus te /
'di ltar lkog shal la sogs pa mtshan nyid 'dus pa dag gis mtshan nyid kyi gzhi mtshon par nus pa'i phyir ro zhes bya bar dgongs so zhes bya ba la sogs pa smras te /
'di ltar yang 'jig rten la grag pa'i tshul ni lkog shal la sogs pa mtshan nyid 'dus pa dag gis mtshan nyid kyi gzhi ba lang mtshon par nus pa yin pas skye ba la sogs pa gsum po dag so sos ni 'dus byas kyi mtshan nyid byar mi nus so zhes bya bar dgongs so / /
skye ba la sogs pa dag rim gyis 'byung ba nyid du khas len na yang 'di ltar dngos po ma skyes pa la ni skye ba dang gnas pa dang 'jig pa dag med pas 'dus byas kyi mtshan nyid bya ba'i mthu med do zhes bya ba ni skye ba la sogs pa dag rim gyis 'byung ba nyid du khas len na yang 'di ltar re zhig dngos po ma skyes pa la skye ba dang gnas pa dang 'jig pa dag med pas de dag rim gyis mi 'byung ste /
'di ltar skye ba la sogs pa dag ni dngos po la brten pa yin te /
bum pa'i skye ba dang gnas pa dang 'jig pa zhes bya na /
bum pa de ma skyes pa la ni skye ba la sogs pa dag med pas de dag so sos bum pa ma skyes pa'i mtshan nyid bya bar mi nus so / /
'gags pa la yang mtshan nyid kyi gzhi med pa'i phyir skye ba dang gnas pa dang 'jig pa dag med pas 'dus byas kyi mtshan nyid bya ba'i mthu med do zhes bya ba ni dngos po 'gags pa la yang skye ba dang gnas pa dang 'jig pa med pas de dag rim gyis mi 'byung ste 'di ltar 'gags pa zhes bya ba ni zhig cing med pa yin pas mtshan nyid kyi gzhi med pa'i phyir de la skye ba la sogs pa dag med pas de dag so sos dngos po 'gags pa'i mtshan nyid bya bar mi nus so / /
skyes pa la ni skye ba med pa'i phyir ro zhes bya ba ni dngos po la skyes pa dang ma 'gags pa la yang skye ba la sogs pa dag rim gyis mi 'byung ste /
'di ltar bum pa'i dngos po skyes pa dang ma 'gags pa la ni yang skye ba med pa'i phyir gnas pa dang 'jig pa med pas de dag so sos 'dus byas kyi mtshan nyid bya bar mi nus so / /
gnas pa la ni 'gag pa mi srid pa'i phyir ro zhes bya ba ni dngos po gnas pa la yang skye ba la sogs pa dag rim gyis mi 'byung ste /
'di ltar bum pa'i dngos po gnas pa la ni 'gag pa mi srid pa'i phyir skye ba dang gnas par 'gyur ba yang med pas de dag so sos 'dus byas kyi mtshan nyid bya bar mi nus so / /
'dir gzhan dag na re de ltar khyod kyis gnas pa la ni 'gag pa mi srid pa'i phyir ro zhes smras pas de la 'gag pa mi srid kyang bla ste /
gnas pa'i mtshan nyid yod par khas blangs pas mtshan nyid gzhan yang yod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
gnas pa ni mi rtag pa nyid dang rjes su 'brel pa'i phyir te zhes bya ba smras te /
dngos po gnas pa'i dus na yang gnas pa'i mtshan nyid med de mi rtag pa nyid dang rjes su 'brel pa'i phyir ro / /
de nyid khungs bstan pa'i phyir de ltar yang zhes bya ba la sogs pas slob dpon 'phags pa lhas dbu ma'i tshig le'ur byas pa brgya pa las gsungs pa gzhung 'og ma dag bstan to / /
gnas med dngos po ga la yod / /
ces bya ba ni gnas pa med pa dngos po nyid kyang ga la yod de med do zhes bya ba'i tha tshig go /
mi rtag pas na ga la gnas / /
zhes bya ba ni gnas pa yang mi rtag pa nyid dang rjes su 'brel pas na ga la yod de med do / /
gal te dang po gnas gyur na / /
tha mar rnyings par mi 'gyur ro / /
zhes bya ba ni gal te dang po nyid nas mi rtag pa nyid med de gnas par gyur na ni des na tha mar yang rnyings par mi 'gyur ba zhig na de ltar ma yin te dang po nas mi rtag pas rtag pa med par bstan to / /
gal te de ltar na mi rtag pa nyid yod do zhe na /
de'i lan du /
gal te khor zug mi rtag yod / /
khor zug gnas par mi 'gyur ro / /
zhes bya ba smras te /
gal te khor zug tu mi rtag pa yod na khor zug tu gnas par ye mi 'gyur ba zhig na de lta ma yin pas mi rtag pa yang med do / /
gal te de lta na rtag pa nyid yod do zhe na /
de'i lan du /
yang na rtag par gyur pa las / /
phyis ni mi rtag par yang 'gyur / /
zhes bya ba smras te rtag pa nyid yod na da ltar mi rtag pa snang bas dang po rtag par gyur pa las phyis mi rtag par 'gyur ba'i skyon du 'gyur bas rtag pa yang med do / /
ci ste mi rtag pa nyid dang dngos po snga phyi med de lhan cig nyid du rtog na de yang mi rung bar bstan pa'i phyir /
gal te dngos po mi rtag dang / /
lhan cig gnas par yod gyur na / /
mi rtag log par 'gyur ba'am / /
yang na gnas pa brdzun par 'gyur / /
zhes bya ba gsungs pa yin no / /
de ltar re zhig rtag pa snga ma shos bstan zin to / /
da ni brtag pa phyi ma shos bstan pa'i phyir ci ste skye ba la sogs pa dag 'dus pa 'dus byas kyi mtshan nyid du 'dod na de lta na yang /
'dus pa yin na yang /
gcig la dus gcig ci ltar rung /
de dag 'dus pa 'dus byas kyi dngos po gcig la dus gcig na med do zhes bya ba'i tshig gi don to zhes bya ba la sogs pa smras te /
skye ba la sogs pa gsum po dag 'dus pa yang 'dus byas kyi mtshan nyid ma yin par ston to / /
gal te de ci ltar nges par gzung bar bya zhe na zhes bya ba ni pha rol po dag 'dri ba'i tshig yin no / /
de bstan pa'i phyir /
'di ltar skyes pa dang gnas pa dang zhig pa shin tu mi mthun pa nyid dag dngos po gang yang rung ba cig la dus gcig tu 'byung bar ni sems bde bar gnas pa dag gis brtag par mi rigs pa'i phyir ro zhes bya ba smras te /
dngos po gcig la dus gcig tu de gsum 'byung ba ni smyos pa dang gdon gyis brlams pa ma gtogs pa sems bde bar gnas pa dag gis brtag par mi rigs pa'i phyir de ni mi rung ngo / /
mdo sde pa dag gis smras pa rgyu dang rkyen so sor nges pa'i mthu las 'byung ba'i rgyud la dus gcig kho nar dngos po skye bar 'dod pa ma byung ba las 'byung ba gang yin pa de ni skye ba yin la /
skad cig ma snga ma'i rgyud kyis nges par gnas pa yin /
skad cig ma snga ma dang mtshan nyid mi 'dra ba nyid ni rga ba yin /
byung nas bral ba ni 'jig pa yin pas de ltar ltos pa nges pas skye ba la sogs pa dag 'dus pa'i mtshan nyid skad cig ma gcig la dus gcig na yod pas sgrub pa de kho bo cag la mi gnod do zhes bya ba ni 'dir mdo sde pa dag na re dngos po rgyu dang rkyen so sor nges pa'i mthu las 'byung ba'i rgyud gcig la 'dus byas kyi mtshan nyid bzhi po dag skad cig ma gcig la dus gcig kho nar yod pas khyed dbu ma pa na re 'di ltar skyes pa dang gnas pa dang zhig pa shin tu mi mthun pa nyid dag dngos po gang yang rung ba cig la dus gcig tu 'byung bar ni sems bde bar gnas pa dag gis brtag par mi rigs pa'i phyir ro zhes smras pa'i sgrub pa de kho bo cag la mi gnod do zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ltar yongs su rtog na yang /
rgyud rdzas su med pa'i phyir dang zhes bya ba la sogs pa smras te /
mdo sde pa khyed de ltar yongs su rtog na khyed kyis kyang de mi rung bar shes pa'i rigs te /
'di ltar gal te dngos po rdzas su gyur pa 'ba' zhig yod na ni des na de'i rgyud gcig la skye ba la sogs pa dag brtag tu yang rung grang na /
khyed ni skad cig mar smra ba yin pas rgyud rdzas su med pa'i phyir ji ltar mtshan nyid gsum po dag rgyud gcig la dus gcig tu 'byung bar rigs te mi rigs so / /
ltos pas skye ba dang gnas pa la sogs pa rnam par rtog pa'i phyir mtshan nyid gsum po dag tha snyad pa yin gyi don dam pa pa ma yin no zhes bya ba ni yang na skye ba'i gnas skabs la ltos nas skye bar rtog cing skyes pa la ltos nas gnas pa rtog la /
gnas pa la ltos nas 'jig par rtog na de lta na ltos pas skye ba dang gnas pa la sogs par rnam par rtog pa'i phyir mtshan nyid gsum po dag tha snyad pa yin gyi don dam pa pa ma yin te /
dper na thung ngu la ltos nas ring po bzhin no / /
ci'i phyir don dam pa pa ma yin zhe na /
de'i phyir gnas pa'i dus na yang de dang mi mthun pa 'jig pa med pa'i phyir zhes bya ba smras te /
skye ba'i dus dang gnas pa'i dus na yang de gnyis dang mi mthun pa 'jig pa med la /
'jig pa'i dus na yang de dang mi mthun pa skye ba dang gnas pa gnyis med pas de'i phyir mtshan nyid gsum po dag cig la dus gcig na med do / /
de yang skyon sngar bstan pa las 'da' bar mi 'gyur ro zhes bya ba ni 'jug bsdu ba yin te /
mdo sde pa dag gis yongs su brtags pa de yang ngo / /
bye brag tu smra ba dag na re dngos po sngon ma byung ba las bdag nyid thob pa ni skye ba yin la /
skye ba gnas pa ni gnas pa yin /
gnas pa rnyings pa nyid ni rga ba yin /
rgas pa 'gag pa 'jig pa yin pas skye ba la sogs pa dag rim gyis 'byung ba nyid 'dus byas nyid las 'khrul pa med pa'i phyir de dag mtshan nyid du grub pas /
skye ba la sogs gsum so sos / /
'dus byas mtshan nyid bya bar ni / /
nus min /
zhes smras pa ni rigs pa ma yin no zhes zer ro zhes bya ba ni 'dir bye brag tu smra ba dag na re 'dus byas kyi mtshan nyid bzhi po dag skad cig ma re re la rim gyis 'byung ba nyid mtshan nyid kyi gzhi 'dus byas las mtshan nyid yin par 'khrul pa med pa'i phyir de dag mtshan nyid nyid du grub pas /
dbu ma pas skye ba la sogs pa gsum po dag so sos 'dus byas kyi mtshan nyid bya bar mi nus so zhes smras pa de rigs pa ma yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te /
'di ltar mtshan nyid ces bya ba ni mtshan nyid kyi gzhi gang yin pa las nam yang 'khrul par mi bya ste /
dper na sra ba nyid sa las 'khrul par mi 'gyur ba dang /
skyes bu chen po'i mtshan dag skyes bu chen po las 'khrul par mi 'gyur ba lta bu yin pa'i phyir ro zhes bya ba smras te /
yang 'jig rten grags pa'i tshul ni de lta bu yin na /
khyed kyis mtshan nyid bzhi po dag skad cig ma re re la rim gyis 'byung bar smos pas skad cig ma gcig la mtshan nyid kyi gzhi gang byung ba de la mtshan nyid gzhan med pas de dag mtshan nyid kyi gzhi las 'khrul pa yod pa'i phyir 'dus byas kyi mtshan nyid ma yin pas khyed kyi sgrub pa de ni rigs pa ma yin no / /
de nyid kyi tshad ma bstan pa'i phyir don dam par skye ba la sogs pa dag ni dngos po rnams kyi 'dus byas kyi mtshan nyid yin par mi rung ste /
rim gyis 'byung ba'i phyir dper na 'jim pa dang gong bu dang smyad pa dang glebs pa dang bcum pa'i gnas skabs kyi khyad par dag bum pa'i 'dus byas kyi mtshan nyid nyid ma yin pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'jim pa la sogs pa'i gnas skabs kyi khyad par dag ni rim gyis 'byung ba'i phyir bum pa'i 'dus byas kyi mtshan nyid nyid ma yin te /
'di ltar bum pa ni dang po 'jim pa'i gnas skabs yin la /
de'i 'og tu 'jim pa las mchod rten 'dra bar gong bur byed do / /
de'i 'og tu gong bu las spyi bo lag pas smyad de zhi ba'i mtshan 'dra bar byed do / /
de'i 'og tu smyad pa de'i steng nas glebs te gdugs 'dra bar byed do / /
de'i 'og tu glebs pa de las dkyil du lag pa bcug ste kha bcum nas sbyang 'dra bar byed de 'jim pa la sogs pa'i gnas skabs kyi khyad par de dag rim gyis 'byung ba'i phyir bum pa'i 'dus byas kyi mtshan nyid nyid ma yin pa de bzhin du skye ba la sogs pa dag kyang rim gyis 'byung ba'i phyir dngos po rnams kyi 'dus byas kyi mtshan nyid yin par mi rung ngo / /
skye ba la sogs pa dag ni 'khrul pa med de /
'dus ma byas la de dag med pa'i phyir ro zhe na zhes bya ba ni 'dir bye brag tu smra ba dag yang skye ba la sogs pa dag rim gyis 'byung yang mtshan nyid kyi gzhi 'dus byas la 'khrul pa med pa'i phyir mtshan nyid nyid yin par sgrub pa'i tshig yin te de dag na re khyed dbu ma pas skye ba la sogs pa dag 'dus byas las 'khrul pa yod pas de dag mtshan nyid ma yin no zhes smras pa ni de lta ma yin te /
gal te skye ba la sogs pa de dag 'dus ma byas kyi phyogs la yang yod na ni des na de dag 'dus byas las 'khrul pa yod pa'i phyir 'dus byas kyi mtshan nyid nyid ma yin no zhes smra bar yang rigs pa zhig na /
skye ba la sogs pa de dag ni 'dus ma byas kyi phyogs la med pa'i phyir des na de dag 'dus byas las 'khrul pa med pas rim gyis 'byung yang 'dus byas kyi mtshan nyid nyid yin no zhes zer ro / /
de skad ces zer ba'i lan du 'dir 'grel pa byed pa nyid kyis nye bar brtags pa yin gyi don dam par yod pa ni ma yin te zhes bya ba la sogs pa smras te /
skye ba la sogs pa dag 'dus ma byas la med du zin kyang gal te dngos po gcig gi rgyud la dus gcig na gsum char yod na ni des na de dag 'dus byas la 'khrul pa med do zhes brjod par rigs shing de dag 'dus byas kyi mtshan nyid nyid yin par yang 'gyur grang na de lta ma yin pa de dag 'dus byas las 'khrul pa yod pa'i phyir 'dus byas kyi mtshan nyid ma yin no / /
ci ste 'dus ma byas la de dag med pa'i phyir 'dus byas la rim gyis 'byung yang mtshan nyid nyid yin par rtog na ni nye bar brtags pa yin gyi don dam par yod pa ma yin te /
de ci'i phyir zhe na /
skye ba bkag pa'i phyir dang ma skyes pa la gnas pa dang 'jig pa med pa'i phyir ro zhes bya ba smras so / /
skye ba'i dus na yang gnas pa med pa dang 'jig pa med pa'i bdag nyid de dag ni de dag gi bdag nyid ma yin pas de dag dang mi ldan pa'i phyir ro zhes bya ba ni skye ba'i dus na yang skye ba gnas pa dang 'jig pa med pa'i bdag nyid can ni gnas pa dang 'jig pa de dag gi bdag nyid ma yin pa skye ba de gnas pa dang 'jig pa de dag dang mi ldan pa'i phyir de dag 'dus byas kyi mtshan nyid ma yin no / /
phyis 'byung ba'i tshul gyis de dag gi bdag nyid can nyid du rtog na yang tha snyad tsam du zad pas ci skad bstan pa'i skyon ldog pa med do zhes bya ba ni 'dus byas la mtshan nyid gsum da ltar med kyang /
phyis 'byung ba'i tshul gyis mtshan nyid gsum po de dag gi bdag nyid can nyid du rtog na yang tha snyad tsam du zad pas de dag 'dus byas kyi mtshan nyid ma yin par bstan pa'i skyon ldog pa med do / /
de'i phyir de ltar skye ba la sogs pa dag so so dang 'dus pa 'dus byas kyi mtshan nyid nyid du ma grub pa'i phyir gtan tshigs kyi skyon de nyid ma ldog go zhes bya ba ni mjug bsdu ba dang tshad ma'i 'bras bu yin te /
de ltar mtshan nyid yod par ma grub pa'i phyir pha rol po dag gis sngar don dam par 'dus byas phung po dang khams dang skye mched dag la 'dus byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes smras pa'i gtan tshigs de ma grub par sngar bstan pa'i skyon de nyid ma ldog par so na gnas so / /
yang gzhan yang zhes bya bas ni skye ba la sogs pa gang dag 'dus byas kyi mtshan nyid dus bstan pa de dag la 'dus byas kyi mtshan nyid gzhan zhig yod dam 'on te med ces gal te gnyis su brtag pa ston to / /
de la brtag pa dang po bstan pa'i phyir / /
skye dang gnas dang 'jig rnams la / /
'dus byas mtshan nyid gzhan zhig ni / /
gal te yod na thug pa med / /
de la yang gzhan zhig yod cing de la yang gzhan yod de thug pa med par 'gyur bas de ni mi 'dod de skye ba la sogs pa dang ldan par 'dod par mi bya'o zhes bya ba smras so / /
brtag pa phyi ma shos bstan pa'i phyir /
ci ste de ltar gyur pa 'dod / /
ces zer na /
de la yang de nyid bzlas par bya ste /
med na de dag 'dus byas min / /
zhes bya ba smras te ci ste thug pa med par gyur na mi rung ngo snyam nas de dag la 'dus byas kyi mtshan nyid gzhan med par sems na de dag 'dus byas ma yin par 'gyur te /
'dus byas ma yin na 'dus byas kyi mtshan nyid du yang mi 'gyur ro / /
ci ste skye ba la sogs pa dag 'dus byas nyid yin par yang 'dod la /
thug pa med pa nyid du yang mi 'gyur te skye ba la sogs pa dag gis 'dus byas nyid du mtshon par byed pa ni 'dus byas kyi mtshan nyid de /
dper na bkra shis pa dang mi shis pa'i mtshan nyid bzhin du 'dus byas kyi mtshan nyid gzhan med pas thug pa dang gnas pa dang mu thug de med par yang mi 'gyur ro zhe na zhes bya ba ni /
pha rol po dag na re skye ba la sogs pa dag la mtshan nyid gzhan med pas thug pa med par yang mi 'gyur la de dag nyid kyis 'dus byas mtshon par byed pas mtshan nyid kyang yin te /
dper na bkra shis pa'i mtshan 'khor lo la sogs pa dang bkra mi shis pa'i mtshan dag mtshan gzhan med par thug pa med par yang mi 'gyur la de dag nyid kyis mtshan nyid kyi gzhi mtshon par byed pas mtshan nyid byed pa yin pa bzhin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis de ni sngar ji ltar don dam par skye ba la sogs pa 'dus byas nyid ni 'dus byas kyi mtshan nyid yin par mi 'dod de /
'dus byas yin pa'i phyir dper na mtshan nyid kyi gzhi bzhin no zhes bstan pa bzhin du skye ba la sogs pa dag kyang de dang 'dra bas de'i phyir don dam par skye ba la sogs pa dag 'dus byas yin par 'dod par mi bya'o zhes smras so / /
'o na skye ba la sogs pa dag la mtshan nyid gzhan med pas 'dus byas kyang ma yin zhing thug pa med par yang mi 'gyur la de dag nyid kyis 'dus byas mtshon par byed pas mtshan nyid kyang yin no zhes zer ba de'i lan du /
skye ba la sogs pa dag 'dus ma byas yin na yang 'dus byas kyi mtshan nyid nyid du mi rung ste /
'di ltar de'i lan kyang 'dir / /
med na de dag 'dus byas min / /
zhes bya bas btab zin to zhes bya ba smras so / /
de'i phyir yang /
ji skad bstan pa'i skyon ldog med do zhes bya ba na mjug bsdu ba yin te /
brtag pa gnyi ga'i sgo nas mtshan nyid yod par ma grub pas pha rol po'i gtan tshigs ma grub pa'i skyon sngar bstan pa nyid ldog pa med de so na gnas so // //
bam po sum cu brgyad pa /
'dir gnas ma bu'i sde pa dag gis smras pa /
skye ba dang gnas pa dang 'jig pa dag 'dus byas kyang yin la thug pa med par yang thal bar mi 'gyur te zhes bya ba la sogs pas ni nyan thos gnas ma bu'i sde pa dag na re skye ba la sogs pa 'dus byas kyi mtshan nyid dag la nye ba'i mtshan nyid gzhan yang yod la de dag gcig gis gcig la bya ba byed pas thug pa med par yang thal bar mi 'gyur ro zhes zer ba'i gzhung ston to / /
gnas ma bu'i sde pa dag ces bya ba ni sngon kun du rgyu gnas pa zhes bya ba zhig bcom ldan 'das kyi bstan pa la rab tu byung nas des slob ma rnams la gang zag tu smra ba'i tshul bdag tu smra ba dang 'dra ba dag bstan pa de dag la gang dag ma bzhin du sems pa de dag gnas ma bu'i sde pa dag ces bya'o / /
de dag gi gzhung bstan pa'i phyir gal te ji ltar zhe na /
gang gi phyir 'di la chos ni bdag nyid dang bco lnga skye ste /
chos de dang /
de'i skye ba dang /
de'i gnas pa dang /
de'i 'jig pa dang /
de'i ldan pa dang /
de'i gnas pa las gzhan du 'gyur ba nyid dang /
'dir gal te chos de dkar po yin na de'i yang dag pa'i rnam par grol ba'am /
ci ste nag po yin na log pa'i rnam par grol ba dang /
gal te chos de nges par 'byung ba yin na de'i nges par 'byung ba nyid dam /
ci ste nges par 'byung ba ma yin na nges par 'byung ba ma yin pa nyid skye ste /
de dag ni 'khor zhes bya'o / /
da ni skye ba'i skye ba dang gnas pa'i gnas pa dang 'jig pa'i 'jig pa dang ldan pa'i ldan pa dang /
gnas pa las gzhan du 'gyur ba nyid kyi gnas pa las gzhan du 'gyur ba nyid dang /
yang dag pa'i rnam par grol ba'i yang dag pa'i rnam par grol ba'am log pa'i rnam par grol ba'i log pa'i rnam par grol ba dang /
nges par 'byung ba nyid kyi nges par 'byung ba nyid dam nges par 'byung ba ma yin pa nyid kyi nges par 'byung ba ma yin pa nyid kyang skye ste /
de dag ni 'khor gyi 'khor zhes bya ste de ltar chos bdag nyid dang bco lnga skye'o / /
de la rtsa ba'i skye bas ni bdag nyid ma gtogs par chos bcu bzhi skyed par byed do / /
skye ba'i skye bas ni rtsa ba'i skye ba de 'ba' zhig skyed par byed do / /
gnas pa la sogs pa dag kyang de bzhin pas thug pa med par thal bar mi 'gyur ro zhes bya ba smras te /
'di la rnam par shes pa la sogs pa chos rnams las chos gang yang rung ba zhig skye ba na de bdag nyid dang bco lnga po de dag skad cig ma gcig la skye ste /
chos de ni gtso bo yin la de'i skye ba la sogs pa rtsa ba bdun ni de'i 'khor yin /
skye ba'i skye ba la sogs pa bdun ni 'khor de dag gi 'khor yin no / /
de la rtsa ba'i skye bas ni bdag nyid ma gtogs par chos de dang /
de'i 'khor drug dang /
'khor gyi 'khor bdun te /
chos bcu bzhi po ci skad bstan pa dag skyed par byed do / /
skye ba'i skye bas ni rtsa ba'i skye ba de 'ba' zhig skyed par byed de /
de ltar mtshan nyid dang nye ba'i mtshan nyid dag gcig gis gcig skyed par byed pas mtshan nyid kyang yin la thug pa med par thal bar yang mi 'gyur ro / /
de bzhin du chos gang yang rung ba zhig gnas pa na yang bdag nyid dang bco lnga gnas la 'jig pa na yang bdag nyid dang bco lnga 'jig /
ldan pa na yang bdag nyid dang bco lnga ldan /
rga ba na yang bdag nyid dang bco lnga rga /
rnam par grol ba na yang bdag nyid dang bco lnga grol /
nges par 'byung ba na yang bdag nyid dang bco lnga 'byung ste /
de dag la yang rtsa ba'i gnas pas ni bdag nyid ma gtogs par chos de dang de'i 'khor drug dang /
'khor gyi 'khor bdun te chos bcu bzhi gnas par byed la /
gnas pa'i gnas pas ni rtsa ba'i gnas pa de 'ba' zhig gnas par byed do / /
rtsa ba'i 'jig pas kyang bdag nyid ma gtogs par chos bcu bzhi po de dag 'jig par byed la /
'jig pa'i 'jig pas ni rtsa ba'i 'jig pa de 'ba' zhig 'jig par byed do / /
rtsa ba'i ldan pas kyang bdag nyid ma gtogs par chos bcu bzhi ldan par byed la /
ldan pa'i ldan pas ni rtsa ba'i ldan pa 'ba' zhig ldan par byed do / /
rtsa ba'i rga bas kyang bdag nyid ma gtogs par chos bcu bzhi po de dag rga bar byed la /
rga ba'i rga bas ni rtsa ba'i rga ba de 'ba' zhig rga bar byed do / /
rtsa ba'i rnam par grol bas kyang bdag nyid ma gtogs par chos bcu bzhi po de dag rnam par grol bar byed la /
rnam par grol ba'i rnam par grol bas ni rtsa ba'i rnam par grol ba de 'ba' zhig rnam par grol bar byed do / /
rtsa ba'i nges par 'byung bas kyang bdag nyid ma gtogs par chos bcu bzhi po de dag nges par 'byung bar byed la /
nges par 'byung ba'i nges par 'byung bas ni rtsa ba'i nges par 'byung ba de 'ba' zhig nges par 'byung bar byed do / /
de ltar na skye ba la sogs pa bdun po dag re re la chos bco lnga bco lnga skye ba dang gnas pa dang 'jig pa dang /
ldan pa dang /
rga ba dang /
rnam par grol ba dang /
nges par 'byung bar 'gyur ba dag spyir bsdoms na skad cig ma gcig la chos brgya rtsa lnga lhan cig na yod par 'dod do / /
phyogs snga ma de'i tshig le'ur byas pa ni / /
skye ba'i skye bas rtsa ba yin / /
skye ba 'ba' zhig skyed par byed / /
rtsa ba'i skye bas skye ba yi / /
skye ba'ang skyed par byed pa yin / /
zhes bya ba ste zhes bya ba ni slob dpon gyi zhal snga nas kyis pha rol po dag gis phyogs snga ma ci skad smras pa de bsdu ba mdzad nas tshig le'ur byas pa 'di gsungs so zhes bya bar sbyar ro / /
de'i tshig gi don bstan pa'i phyir skye ba'i skye bas ni rtsa ba'i skye ba 'ba' zhig skyed par byed cing gzhan skyed par mi byed do / /
rtsa ba'i skye bas ni skye ba skyed par byed pa yin no zhes bya ba smras te /
skad cig ma gcig la skye ba'i skye bas ni rtsa ba'i skye ba 'ba' zhig skyed par byed pas de ni nye ba'i mtshan nyid yin la /
rtsa ba'i skye bas ni skye ba'i skye ba la sogs pa chos bcu bzhi po dag skyed pa'i byed pas de ni mtshan nyid yin te /
de ltar mtshan nyid dang nye ba'i mtshan nyid dag gcig gis gcig skyed par byed pas de dag mtshan nyid kyang yin la thug pa med par yang thal bar mi 'gyur ro zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
de ni mang po yang yin /
de ni sna tshogs kyang yin mod kyi de de lta ni ma yin te /
gal te khyod kyi skye ba'i skyes / /
rtsa ba'i skye ba skyed byed na / /
khyod kyi rtsa bas ma bskyed des / /
de ni ci ltar skyed par byed / /
ces bya ba smras so / /
gal te khyod kyi skye ba'i skye bas rtsa ba'i skye ba skyed par byed na zhes bya ba ni tshig le'ur byas pa'i phyed gong ma'i bshad pa ste /
phyogs snga ma smra ba'i gzhung brnan pa yin no / /
khyod kyi rtsa ba'i skye bas ma bskyed pa'i skye ba des rtsa ba'i skye ba de ci ltar skyed par byed skyed par mi byed pa nyid de ma skyes pa'i phyir sngon bzhin no zhes bya bar dgongs so zhes bya ba ni tshig le'ur byas pa'i phyed 'og ma'i bshad pa ste /
phyogs snga ma smras pa'i gzhung sun 'byin pa yin no / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sngon ma skyes pa'i dngos po ni ma skyes pa'i phyir rtsa ba'i skye ba de skyed par mi byed pa nyid yin pa de bzhin du rtsa ba'i skye bas ma bskyed pa'i skye ba'i skye ba de yang ma skyes pa'i phyir rtsa ba'i skye ba skyed par mi byed pa nyid do / /
gal te rtsa ba'i skye bas bskyed pa kho na'i skye ba'i skye bas rtsa ba'i skye ba skyed par byed do zhe na zhes bya ba ni gal te pha rol po dag de skad ces zer na'o / /
de'i lan du 'grel pa byed pa nyid kyis bshad pa /
gal te khyod kyi rtsa ba yi / /
bskyed pa de yis rtsa bskyed na / /
des ma bskyed pa'i rtsa ba des / /
de ni ci ltar skyed par byed / /
ces bya ba smras so / /
gal te khyod kyi rtsa ba'i skye bas bskyed pa'i skye ba'i skye ba des rtsa ba'i skye ba de skyed par byed na zhes bya ba ni tshig le'ur byas pa'i phyed gong ma'i bshad pa ste /
phyogs snga ma smra ba'i gzhung brnan pa yin no / /
skye ba'i skye ba des ma bskyed pa'i rtsa ba'i skye ba des skye ba'i skye ba de ji ltar skyed par byed skyed par mi byed pa nyid de /
ma skyes pa'i phyir sngon bzhin no zhes bya bar dgongs so zhes bya ba ni tshig le'ur byas pa phyed 'og ma'i bshad pa ste /
phyogs snga ma smra ba'i gzhung sun 'byin pa yin no / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sngon ma skyes pa'i dngos po ni ma skyes pa'i phyir skye ba'i skye ba de skyed par mi byed pa nyid yin pa de bzhin du skye ba'i skye bas ma bskyed pa'i rtsa ba'i skye ba de yang ma skyes pa'i phyir skye ba'i skye ba de skyed par mi byed pa nyid do / /
gal te rtsa ba'i skye ba dang skye ba'i skye ba dag skye bzhin pa na rang gi bya ba byed pa'i phyir nyes pa med do zhe na zhes bya ba ni gal te pha rol po dag de skad ces zer na'o / /
de'i lan du 'grel pa byed pa nyid kyis bshad pa /
khyod kyi de ni skye bzhin pa / /
ma skyes de yis gal te ni / /
de ni skyed par byed nus na / /
de skyed pa ni 'dod la rag /
ces bya ba smras so / /
khyod kyi rtsa ba'i skye ba'am skye ba'i skye ba de skye bzhin pa rang nyid ma skyes pa des gal te skye ba'i skye ba'am rtsa ba'i skye ba de skyed par byed nus na ni skye ba'i skye ba'am rtsa ba'i skye ba de skyed par 'dod la rag na zhes bya ba ni tshig le'ur byas pa de'i bshad pa ste /
phyogs snga ma smra ba'i gzhung brnan pa yin no / /
rtsa ba'i skye ba'am skye ba'i skye ba skye bzhin pa rang nyid ma skyes pa des skye ba'i skye ba'am rtsa ba'i skye ba de skyed par mi nus te /
ma skyes pa'i phyir ram skye bzhin pa'i phyir sngon bzhin nam skye bar 'dod pa'i dngos po bzhin no zhes bya bar dgongs so zhes bya ba ni dam bca' ba ste /
phyogs snga ma smra ba'i gzhung sun 'byin pa yin no / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sngon ma skyes pa'i dngos po ni ma skyes pa'i phyir skye ba'i skye ba'am rtsa ba'i skye ba de skyed par mi nus pa dang /
skye bar 'dod pa'i dngos po ni skye bzhin pa'i phyir skye ba'i skye ba'am rtsa ba'i skye ba de skyed par mi nus pa de bzhin du rtsa ba'i skye ba'am skye ba'i skye ba skye bzhin pa rang nyid ma skyes pa de yang ma skyes pa'i phyir ram skye bzhin pa'i phyir skye ba'i skye ba'am rtsa ba'i skye ba de skyed par mi nus so / /
gal te lhan cig 'byung ba'i rgyus skye bzhin pa la yang skyed pa'i mthu yod pa'i phyir lhan cig 'byung ba ma skyes pa dag gam /
skye bzhin pa dag gis ma skyes pa'i phyir ram /
skye bzhin pa'i phyir zhes bya ba'i gtan tshigs kyi don ma nges pa nyid do zhe na zhes bya ba ni pha rol po dag dbu ma pa'i gtan tshigs ma bskyed pa'i phyir ram skye bzhin pa'i phyir zhes bya ba de ma nges pa nyid yin no zhes skyon 'dogs pa yin te /
de dag na re lhan cig 'byung ba'i rgyu ni chos mngon pa mdzod las /
lhan cig 'byung gang phan tshun 'bras / /
'byung bzhin sems kyi rjes 'jug dang / /
sems dang mtshan nyid mtshan gzhi bzhin / /
zhes bshad de lhan cig 'byung ba'i rgyu ni phan tshun 'bras bu yin te /
dper na 'byung ba chen po bzhi po dag ni lhan cig 'byung ba'i rgyu yin pa lta bu dang /
sems kyang sems kyi rjes su 'jug pa'i chos rnams kyi lhan cig 'byung ba'i rgyu yin la /
de dag kyang sems kyi lhan cig 'byung ba'i rgyu yin pa lta bu dang /
'dus byas kyi mtshan nyid skye ba dang gnas pa dang 'gag pa zhes bya ba gsum po dag kyang mtshan nyid kyi gzhi'i lhan cig 'byung ba'i rgyu yin la /
mtshan nyid kyi gzhi yang mtshan nyid dag gi lhan cig 'byung ba'i rgyu yin pa lta bu'o zhes bshad pas lhan cig 'byung ba'i rgyus dngos po skye bzhin pa la yang skyed pa'i mthu yod pa'i phyir des na /
ci rtsa ba'i skye ba'am skye ba'i skye ba skye bzhin pa de ma skyes pa'i phyir sngon ma skyes pa'i dngos po bzhin du skye ba'i skye ba'am /
rtsa ba'i skye ba de skyed par mi nus pa yin nam /
'on te rtsa ba'i skye ba'am skye ba'i skye ba skye bzhin pa de lhan cig 'byung ba'i rgyu yin pa'i phyir skye ba'i skye ba'am rtsa ba'i skye ba de skyed par nus pa ma nges pa dang /
yang na ci rtsa ba'i skye ba'am skye ba'i skye ba skye bzhin pa de skye bzhin pa'i phyir skye bar 'dod pa'i dngos po bzhin du skye ba'i skye ba'am rtsa ba'i skye ba de skyed par mi nus pa yin nam /
'on te rtsa ba'i skye ba'am skye ba'i skye ba skye bzhin pa de lhan cig 'byung ba'i rgyu yin pa'i phyir te skye ba'i skye ba'am rtsa ba'i skye ba de skyed par nus pa ma nges pas de'i phyir khyed dbu ma pa'i gtan tshigs ma skyes pa'i phyir ram /
skye bzhin pa'i phyir zhes bya ba de'i don ma nges pa nyid yin pas mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
lhan cig 'byung ba dag kyang 'dod chags dang chags pa dag lhan cig nyid du skye ba dgag pa'i skabs su bkag pa'i phyir dang /
byed pa'i rgyu yang bkag pa'i phyir sgrub pa des ma nges pa nyid du bstan par mi nus pas thug pa med par thal bar 'gyur ba bzlog pa med do zhes bya ba smras te /
lhan cig 'byung ba'i rgyu dag kyang sngar 'dod chags dang chags pa brtag pa'i skabs su /
'dod chags dang ni chags pa dag /
lhan cig nyid du skye mi rigs / /
'di ltar 'dod chags chags pa dag /
phan tshun ltos pa med par 'gyur / /
zhes bya bas bkag zin pa'i phyir dang /
byed pa'i rgyus skye bzhin pa rang nyid ma skyes pa gzhan gyi rgyu yin no zhe na / /
yang gal te 'dir rtsa ba'i skye ba'am skye ba'i skye ba skye bzhin pa de byed pa'i rgyu yin na ni des na ma nges pa nyid du yang 'gyur grang na /
byed pa'i rgyu nyid kyang sngar bkag zin pas de'i phyir khyed kyi sgrub pa de kho bo'i gtan tshigs ma nges pa nyid du bstan par mi nus pas mtshan nyid gcig gis gcig skyed par ma grub pa'i phyir de dag la mtshan nyid gzhan zhig yod na thug pa med par thal bar 'gyur ba'i skyon sngar bstan pa de khyed kyis bzlog pa med de so na gnas so / /
de'i phyir gzhan dag gis thug pa med par thal bar 'gyur ba bzlog pa'i phyir smras pa /
ci ltar mar mes rang dang gzhan / /
snang bar byed pa de bzhin du / /
skye ba'ang rang dang gzhan gyi dngos / /
gnyi ga skyed par byed pa yin / /
de'i phyir thug pa med par thal bar mi 'gyur ro zhes bya ba ni /
sde pa gzhan dag sgrub pa gzhan gyi thug pa med par thal bar mi 'gyur bar sgrub pa yin te /
de dag na re ci ltar mar mes rang gi bdag nyid kyang snang bar byed la bum pa dang snam bu la sogs pa dang dngos po gzhan dag kyang snang bar byed pa de bzhin du skye bas kyang rang gi bdag nyid kyang skyed par byed la bum pa dang snam bu la sogs pa dngos po gzhan dag kyang skyed par byed pas de'i phyir 'dus byas kyi mtshan nyid kyang yin la thug pa med par thal bar yang mi 'gyur ro zhes zer ro / /
'dir don go sla ba dang rnam par bshad zin pa gang yin pa de ni rnam par bshad par mi bya ste tshig mangs su dogs pa'i phyir dang /
don grags pa dang don rnam par bshad zin pas 'bad pa don med pa nyid yin pa'i phyir ro zhes bya ba ni /
'grel pa byed pa nyid kyis phyogs snga ma smra ba'i tshig le'ur byas pa gong ma de'i 'grel pa ma byas pa'i 'thad pa smras pa yin no / /
phyogs snga ma smra ba dag de skad ces zer ba de'i lan du 'dir 'grel pa byed pa nyid kyis tshig mangs kyang blos 'dir rjes su dpag pa ni bshad par bya ste zhes bya ba la sogs pa smras so / /
skye ba ni rang dang gzhan gyi bdag nyid kyi yul dag la bya ba byed de de'i ngo bo nyid yin pa'i phyir ro / /
dper na mar me snang ba'i ngo bo nyid yin pas rang dang gzhan gyi bdag nyid dag snang bar byed pa bzhin no zhe na zhes bya ba ni 'grel pa byed pa nyid kyis pha rol po dag gis smras pa'i tshig las dras te phyogs snga ma nye bar bzhag pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mar me ni snang ba'i ngo bo nyid yin pa'i phyir rang dang gzhan gyi bdag nyid snang bar byed pa de bzhin du skye ba yang skye ba'i ngo bo nyid yin pa'i phyir rang dang gzhan gyi bdag nyid dag skyed par byed do zhe na'o / /
de la bshad pa /
don dam par skye ba ni skyed par byed pa'i ngo bo nyid kho na'o zhes bsgrub par bya ba'i gtan tshigs de'i ngo bo nyid yin pa'i phyir zhes bya ba nyid kyis bsgrub par bya ba bzhin du ma grub par brjod pa'i phyir dang /
dam bcas pa'i don gyi phyogs gcig yin pa'i phyir dper na sgra mi rtag ste sgra yin pa'i phyir ro zhes bya ba bzhin pas de ni rigs pa ma yin no zhes bya ba ni 'grel pa byed pa nyid kyis phyogs snga ma'i gtan tshigs de bsgrub par bya ba bzhin du ma grub pa'i phyir dang /
dam bcas pa'i don gyi phyogs gcig yin pa'i phyir ma grub bo zhes sun dbyung ba'i tshig yin no / /
yang bshad pa 'di la don dam par mar me ni rang dang gzhan gyi bdag nyid dag gzung ba la bar du gcod pa'i mun pa sel ba'i phyir snang bar byed pa yin no zhes brjod par bya grang na /
'di la ji skad smos pa'i sgrub pa de mi srid do zhes bya ba ni pha rol po dag 'dod pa ltar brtag na de lta bu yin grang na /
brtag pa 'di la ci skad smos pa'i sgrub pa de mi srid par ston to / /
ci ltar zhe na /
de'i phyir bshad pa /
mar me dang ni gang dag na / /
de 'dug pa na mun pa med / /
mar mes ci zhig snang bar byed / /
ci yang snang bar mi byed do / /
zhes bya ba'i tshig gi don to zhes bya ba ni mar mes snang bar byed pa yin no zhes bya ba ni rang dang gzhan gyi bdag nyid dag gzung bar bya ba la bar du gcod pa'i mun pa sel ba'i phyir snang bar byed pa yin no zhes brjod par bya grang na /
mar me la yang mun pa med la phyogs gang na mar me de 'dug pa de na yang mun pa med pas mar mes ci zhig snang bar byed de ci yang snang bar mi byed do zhes bya ba'i tha tshig go / /
de ltar na 'dir bsgrub par bya ba chos mar me snang bar byed pa nyid ma yin pa dang /
sgrub pa'i chos mar me rang dang gzhan gyi bdag nyid dag la mun pa med pa nyid bstan to zhes bya bas ni bsgrub par bya ba chos dang /
sgrub pa'i chos de bstan to / /
de'i phyir 'dir rjes su dpag pa ni don dam par mar me ni rang dang gzhan gyi bdag nyid dag snang bar byed pa ma yin te /
mun pa med pa'i phyir dper na nyi ma 'od zer gsal zhing 'jebs pa dang ldan pa'i snang ba bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nyi ma 'od zer gsal zhing 'jebs pa dang ldan pa'i snang ba ni mun pa med pa'i phyir mar mes snang bar bya ba ma yin pa de bzhin du mar me rang gi bdag nyid dang /
phyogs gang na mar me de 'dug pa'i gzhan gyi bdag nyid dag kyang mun pa med pa'i phyir mar mes snang bar bya ba ma yin no / /
'dir nyi ma 'od zer gsal zhing 'jebs pa dang ldan pa zhes 'od zer gyi khyad par gnyis smos pa ni nang par nam mkha' sprin med pa la nyi ma shar ba'i tshe na 'od zer gsal ba yin yang 'jebs pa ma yin la /
gung la 'od zer sprin gyis khebs pa'i tshe na 'jebs pa yin yang gsal ba ma yin pas de gnyi ga'i tshe /
sa phyogs dma' ba dag snang ba gang yod pa des mar mes snang bar bya dgos pas de'i phyir 'od zer gsal ba dang 'jebs pa gnyis smos so / /
yang na /
mar me dang ni gang dag na / /
de 'dug pa na mun pa med / /
med ces bya ba ni snang bar byed pa'i phyir te /
'dis ni mar me'i chos ni snang bar byed pa nyid yin par ston to zhes bya ba ni sngar ni mun pa med pa nyid sgrub pa'i chos yin par bstan to / /
'dis ni snang bar byed pa nyid sgrub pa'i chos yin par ston te khyad par ni de yod do / /
de'i phyir 'dir rjes su dpag pa ni don dam par mar me ni mar me rang dang gzhan gyi bdag nyid dag snang bar byed pa ma yin par shes par bya ste /
snang bar byed pa yin pa'i phyir dper na nyi ma bzhin no zhes bya ba dag kyang /
chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nyi ma ni snang bar byed pa yin pa'i phyir mar mes snang bar bya ba ma yin pa de bzhin du mar me rang gi bdag nyid dang phyogs gang na mar me de 'dug pa'i gzhan gyi bdag nyid dag kyang snang bar byed pa yin pa'i phyir mar mes snang bar bya ba ma yin no / /
de bzhin du mar me ni snang bar byed pa ma yin te gtan tshigs 'byung ba nyid dang /
phan gdags par bya ba nyid dang byas pa nyid dang /
rkyen gyi dbye bas tha dad pa nyid la sogs pa dag gi phyir sa la sogs pa dag bzhin no zhes kyang brjod par bya'o zhes bya ba ni mar me rang dang gzhan gyi bdag nyid dag snang bar byed pa ma yin pa'i gtan tshigs mun pa med pa'i phyir dang /
snang bar byed pa yin pa'i phyir zhes bya ba de gnyis ni mtshan nyid kyi sgra'i tshul nye bar gzung ba'i phyir mtshon pa tsam du zad kyi /
de bzhin du mar me ni rang dang gzhan gyi bdag nyid dag snang bar byed pa ma yin te /
'byung ba nyid la sogs pa dag yin pa'i phyir dper na sa la sogs pa dag bzhin no zhes kyang brjod par bya'o / /
'di skad bstan te mar me ni rang dang gzhan gyi bdag nyid dag snang bar byed pa ma yin te /
'byung ba nyid yin pa'i phyir dper na sa bzhin no / /
mar me ni rang dang gzhan gyi bdag nyid dag snang bar byed pa ma yin te /
phan gdags par bya ba nyid yin pa'i phyir dper na chu bzhin no / /
mar me ni rang dang gzhan gyi bdag nyid dag snang bar byed pa ma yin te /
byas pa nyid yin pa'i phyir dper na me bzhin no / /
mar me ni rang dang gzhan gyi bdag nyid dag snang bar byed pa ma yin te /
rkyen gyi dbye bas tha dad pa nyid yin pa'i phyir dper na rlung bzhin no / /
de'i phyir dpe med pas sgrub pa ma tshang ba'i skyon yod do zhes bya ba ni mjug bsdu ba dang tshad ma'i 'bras bu yin te /
pha rol po dag gis sngar skye ba ni rang dang gzhan gyi bdag nyid kyi yul dag la bya ba byed do / /
de'i ngo bo nyid yin pa'i phyir dper na mar me snang ba'i ngo bo nyid yin pas rang dang gzhan gyi bdag nyid dag snang bar byed pa bzhin no zhes smras pa'i dpe ma grub pas phyogs snga ma la sgrub pa ma tshang ba'i skyon yod pas mi rung ngo zhes bya ba'i tha tshig go / /
'dir smras pa /
mun pa sel bas snang byed yin / /
mar me skye bzhin pas mun pa sel bar byed de gang gi phyir des snang bar bya ba'i dngos po la mun pa med pa dang snang bar byed pas snang ba yin pa de'i phyir mun pa sel bas snang bar byed pa yin no zhes smras par 'gyur ro / /
de'i phyir mun pa med pa'i phyir zhes gang smras pa de ma grub pas des na gtan tshigs kyi don ma grub pa nyid do / /
dpe med pa yang ma yin te mar mes snang bar bya ba'i don dmigs pa'i phyir ro zhes bya ba ni de ltar dpe med par bstan pa dang /
'dir yang rang gi sde pa dag dpe yod par sgrub pa yin te /
de dag na re gang gi phyir khyed kyis /
mar me dang ni gang dag na / /
de 'dug pa na mun pa med / /
ces bya bas rjes su dpag pa rnam gnyis bshad pa'i gtan tshigs des snang bar bya ba'i dngos po la mun pa med pa'i phyir dang /
snang bar byed pa yin pa'i phyir / /
zhes bya ba de nyid kyis mar me snang ba yin pa de'i phyir /
mun pa sel bas snang byed yin / /
zhes smras par 'gyur bas mar me skye bzhin pa rang dang gzhan gyi bdag nyid dag la mun pa med pa nyid mun pa sel bar byed pa yin no / /
de'i phyir khyed kyis don dam par mar me ni mar me rang dang gzhan gyi bdag nyid dag snang bar byed pa ma yin te mun pa med pa'i phyir dper na nyi ma 'od zer gsal zhing 'jebs pa dang ldan pa'i snang ba bzhin no zhes gang smras pa'i gtan tshigs kyi don ma grub pa nyid do / /
khyed kyi gtan tshigs kyi don ma grub pas kho bo cag gi dpe med pa yang ma yin te mar mes snang bar bya ba'i don rang dang gzhan gyi bdag nyid dag la mun pa med pa dang snang bar byed pa dmigs pa'i phyir kho bo cag gi dpe grub bo zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
ci ltar mar me skye bzhin pas / /
mun pa sel bar byed pa yin / /
zhes bya ba smras so / /
ji ltar zhes bya ba ni mi srid pa la snyegs te /
ji ltar sel bar byed de sel bar mi byed pa nyid do zhes bya ba'i tshig gi don to zhes bya bas ni bsgrub par bya ba chos bstan to / /
mar me skye bzhin pas zhes bya ba 'dis ni skye bzhin pa'i chos skye bzhin pa nyid bstan zhes bya bas ni sgrub pa'i chos bstan to / /
de'i phyir de ni bsgrub par bya ba dang sgrub pa'i chos nye bar gzhag pa yin no zhes bya ba smras te /
snga ma gnyis dang go rims bzhin no / /
gang tshe mar me skye bzhin pa / /
mun pa dang ni phrad pa med / /
ces bya ba ni chos mthun pa'i dpe nye bar gzhag pa yin te zhes bya bas ni chos mthun pa'i phyogs kyi dpe bstan to / /
de yang ji lta bu zhe na /
dper na sgra byas pa ji ltar brtag ste bum pa mi rtag pa bzhin no zhes bya ba lta bu'o zhes bya ba smras te dper na 'ga' zhig gis sgra rtag go zhes smras pa na gzhan dag gis sgra byas pa ji ltar rtag ste bum pa byas pa mi rtag pa bzhin du sgra byas pa yang mi rtag pa yin no zhes bsgrub pa de bzhin du 'dir yang gang gi tshe mar me skye bzhin pa dang mun pa phrad pa med pa de'i tshe na mun pas mar me sgrib par mi byed pa nyid gang gi tshe mar me skye bzhin pa mun pa dang phrad pa med pa de'i tshe mar mes mun pa sel bar byed pa ma yin pa'i phyir dpe yin par sgrub bo / /
de la 'dir rjes su dpag pa ni don dam par mar me ni mi mthun pa'i phyogs sel bar byed pa ma yin te /
skye bzhin pa yin pa'i phyir dper na mun pas mar me bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te / /
dper na mun pa mar me dang phrad pa med pa ni skye bzhin pa yin pa'i phyir mar me sgrib par byed pa ma yin pa de bzhin du mar me mun pa dang phrad pa med pa yang skye bzhin pa yin pa'i phyir mun pa sel bar byed pa ma yin no / /
gal te shes pa dang shes pa ma yin pa dag gis ma nges pa nyid do zhe na zhes bya ba ni pha rol po dag dbu ma pa'i gtan tshigs skye bzhin pa yin pa'i phyir zhes bya ba de ma nges pa nyid yin par skyon 'dogs pa yin te /
de dag na re ye shes dang ma rig pa dag skye bzhin pa yin yang ye shes kyis ma rig pa sel bar byed pas des na ci re zhig skye bzhin pa yin pa'i phyir mun pas mar me sgrib par mi byed pa bzhin du /
mar mes mun pa sel bar mi byed pa yin nam 'on te skye bzhin pa yin yang ye shes kyis ma rig pa sel bar byed pa bzhin du mar mes mun pa sel bar byed pa ma nges pas dbu ma pa'i gtan tshigs de mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
bsgrub par bya ba'i khongs su gtogs pa'i phyir de bzhin du bkag pas ma nges pa nyid ma yin no zhes bya ba smras te /
ji ltar don dam par mar mes mun pa sel bar byed pa bkag pa de bzhin du /
ye shes kyis ma rig pa sel ba yang bkag pas mi mthun pa'i phyogs med pa'i phyir ma nges pa nyid ma yin no / /
yang na skye bzhin pa ni mngon par ma grub pa ste /
mar me ni snang bar byed pa ma yin te /
mngon par ma grub pa'i phyir bu ma skyes pas bya ba mi nus pa bzhin no zhes bya bas ni mngon par ma grub pa gtan tshigs yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bu ma skyes pa ni mngon par ma grub pa'i phyir bya ba mi nus pa de bzhin du /
mar me skye bzhin pa yang mngon par ma grub pa'i phyir mun pa sel bar byed pa ma yin no / /
yang na /
ji ltar mar me skye bzhin pas / /
mun pa sel bar byed pa yin / /
zhes bya bas ni dpe la phrad pa med pa brjod pa'i phyir mar me'i chos phrad pa med pa yin par bstan to zhes bya bas ni dpe mar me la mun pa dang phrad pa med pa'i chos yod par brjod pa'i phyir mar mes mun pa sel bar mi byed pa'i sgrub pa'i chos phrad pa med pa yin par ston to / /
snga mas ni mun pa la mar me dang phrad pa med pa'i chos yod pa'i brjod pa'i phyir mun pas mar me mi sgrib pa'i sgrub pa'i chos phrad pa med pa yin par bstan te khyad par ni de yod do / /
gang tshe mar me skye bzhin pa /
mun pa dang ni phrad pa med / /
ces bya ba ni chos mthun pa'i dpe'i tshig yin no zhes bya bas ni chos mthun pa'i phyogs kyi dpe bstan to / /
'dir rjes su dpag pa ni don dam par mar me skye bzhin pa ni mun pa sel bar byed pa ma yin te /
phrad pa med pa'i phyir dper na 'jig rten gyi bar gyi mun gnag snang ba med pa bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'jig rten gyi bar gyi mun gnag snang ba med pa ni mar me dang phrad pa med pa'i phyir mar me sgrib par mi byed pa de bzhin du mar me skye bzhin pa yang mun pa dang phrad pa med pa'i phyir mun pa sel bar byed pa ma yin no / /
yang na don dam par mar me ni mun pa sel bar byed pa ma yin te /
mi mthun pa'i phyogs dang phrad pa med pa'i phyir /
dper na mun pa bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mun pa ni gnyen po'i phyogs dang phrad pa med pa'i phyir /
mun pa sel bar byed pa ma yin pa de bzhin du mar me yang mi mthun pa'i phyogs dang phrad pa med pa'i phyir mun pa sel bar byed pa ma yin no / /
gal te mngon spyod kyi las bzhin du phrad pa med par yang snang bas mun pa sel ba'i phyir ma nges pa nyid do zhe na zhes bya ba ni pha rol po dag dbu ma pa'i gtan tshigs phrad pa med pa'i phyir zhes bya ba de ma nges pa nyid yin par skyon 'dogs pa yin te /
de dag na re mngon spyod kyi las dang dgra bo dag phrad pa med par yang mngon spyod kyi las kyis dgra bo gsod par byed pas /
des na ci re zhig phrad pa med pa'i phyir mun pas mar me sgrib par mi byed pa bzhin du mar mes mun pa sel bar mi byed pa yin nam 'on te phrad pa med kyang mngon spyod kyi las kyis dgra bo gsod par byed pa bzhin du /
mar mes mun pa sel bar byed pa ma nges pas dbu ma pa'i gtan tshigs de ni mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de la yang las la snang ba med pa'i phyir dang dgra bo'i phyir las byas pas rig sngags kyi lha dag gis phrad pa kho nas mi 'dod pa byed pa'i phyir ma nges pa nyid ma yin no zhes bya ba smras te /
mar mes ma phrad par snang bar mi byed pa'i mi mthun pa'i phyogs mngon spyod kyi las kyis ma phrad par yang dgra bo snang bar byed pa yod na ni des na ma nges pa nyid du yang 'gyur ba zhig na mngon spyod kyi las la snang ba med pas bsgrub par bya ba dang 'dra ba'i phyir ma nges pa nyid ma yin no / /
gzhan yang mngon spyod kyi las kyis rig sngags kyi lha dag dang dgra bo phrad nas dgra bo gsod pas ma phrad par gsod pa ma yin pa'i phyir yang ma nges pa nyid ma yin no / /
ci ste yang rang gi phyogs la chags pas mig khebs par gyur pa nyid kyis 'di skad ces mar mes phrad pa med par snang bar byed pa ni mthong gi mun pas phrad pa med par snang bar byed pa ni ma mthong ngo zhes zer na zhes bya ba ni /
ci ste pha rol po dag yang dpe bsgrub pa'i phyir de skad ces zer na'o / /
de'i lan du 'grel pa byed pa nyid kyis /
dpe bsgrub pa'i phyir de ni mi gnod do / /
de nyid brtag par bya ste /
ci mthong ba de ci ltar mthong ba bzhin yin nam 'on te gzhan zhig yin mar mes phrad pa med par snang bar byed pa mthong ba ni de lta ma yin te /
ci ste mar mes phrad pa med par yang mun pa sel bar 'dod na ni 'di yang 'dod par gyis shig /
mar mes phrad pa med par yang / /
gal te mun pa sel byed na / /
'jig rten kun na gnas pa'i mun / /
'di na 'dug pa de gsal 'gyur / /
de ni mi 'dod pas de'i phyir mar mes phrad pa med par mun pa sel bar byed do zhes bya ba de yang 'dod par ma byed cig ces bya ba smras te /
dpe bsgrubs pa'i phyir de ni mi gnod do zhes bya ba ni kho bos mar me la snang bar byed pa nyid med de dper na mun pa bzhin no zhes smras pa'i dpe de khyod kyis mun pas phrad pa med par snang bar byed pa ni ma mthong ngo zhes smras pas bsgrubs pa'i phyir kho bo la mi gnod do / /
yang gzhan yang khyod 'dod pa ltar mun pa sel bar byed pa'i phyir /
mar me rang dang gzhan gyi dngos / /
gal te snang bar byed gyur na / /
mun pa'ang rang dang gzhan gyi dngos / /
sgrib par 'gyur ba the tshom med / /
de ni mi 'dod de rang dang gzhan gyi dngos po dag sgrib par mi byed par 'dod do zhes bya ba ni 'di na mar me ni mun pa'i gnyen por gnas pa yin pas des na gal te mar mes rang dang gzhan gyi dngos po dag snang bar byed par gyur na mun pas kyang rang dang gzhan gyi dngos po dag sgrib par thal bar 'gyur ba 'di la the tshom med pa zhig na mun pas ni rang dang gzhan gyi dngos po dag sgrib par byed par mi 'dod do / /
gal te sgrib par byed na ni gzhan bzhin du mun pa nyid kyang mi dmigs par 'gyur zhing dngos po rnams rtag tu snang bar 'gyur ba zhig na de lta ma yin pas de ni mi 'dod do / /
de'i phyir de ni chos mthun pa'i dpe'i tshig yin no zhes bya ba ni mun pa rang dang gzhan gyi dngos po dag sgrib par mi byed par 'dod pa de ni 'dir mar me rang dang gzhan gyi bdag nyid la yod pa'i mun pa sel bar byed pa ma yin pa'i chos mthun pa'i dpe'i tshig yin no /
'dir rjes su dpag pa ni don dam par mar me ni rang dang gzhan gyi bdag nyid la yod pa'i mi mthun pa'i phyogs sel bar byed pa ma yin te /
mi mthun pa'i phyogs dang bcas pa yin pa'i phyir dper na mun pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mun pa ni gnyen po dang bcas pa yin pa'i phyir rang dang gzhan gyi bdag nyid dag sgrib par byed pa ma yin pa de bzhin du mar me yang mi mthun pa'i phyogs dang bcas pa yin pa'i phyir rang dang gzhan gyi bdag nyid la yod pa'i mun pa sel bar byed pa ma yin no / /
yang na don dam par mar me ni mun pa sel bar byed pa ma yin te /
mi mthun pa'i phyogs dang bcas pa yin pa'i phyir /
dper na grib ma bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na grib ma ni gnyen po dang bcas pa yin pa'i phyir mun pa sel bar byed pa ma yin pa de bzhin du mar me yang mi mthun pa'i phyogs dang bcas pa yin pa'i phyir mun pa sel bar byed pa ma yin no / /
de'i phyir de ltar mar me rang dang gzhan gyi bdag nyid dag snang bar byed pa gsal bas dpe med do / /
des na pha rol pos mar me bzhin du skye ba yang rang dang gzhan gyi dngos po dag skyed par byed pas thug pa med par thal bar mi 'gyur ro zhes gang smras pa de de bzhin du gnas pa nyid do zhes bya ba ni mjug bsdu ba dang tshad ma'i 'bras bu yin no / /
yang gzhan yang skye bas ji ltar rang gi bdag nyid skyed par 'dod do / /
ci skyes sam 'on te ma skyes pas skyed par byed ces bya bas ni gal te skye byas rang gi bdag nyid skyed par byed na skye ba de rang nyid skyes pas skyed dam 'on te ma skyes pas skyed ces gal te gnyis su brtag pa ston to / /
des ci 'gyur zhes bya ba ni 'dri ba'i tshig yin no / /
de la re zhig brtag pa phyi ma bstan pa'i phyir gal te ma skyes pas so zhe na /
skye ba 'di ni ma skyes pas / /
rang gi bdag nyid ci ltar skyed / /
ces bya ba smras so / /
de'i tshad ma bstan pa'i phyir skye ba ma skyes pas rang gi bdag nyid skyed par mi byed pa nyid de /
med pa'i phyir sngon bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sngon ma skyes pa'i dngos po ni med pa'i phyir rang gi bdag nyid skyed par mi byed pa de bzhin du /
skye ba ma skyes pa yang med pa'i phyir rang gi bdag nyid skyed par mi byed do / /
brtag pa snga ma shos bstan pa'i phyir /
ci skyes pas so she na /
ci ste skyes pas skyed byed na / /
skyes na ci zhig bskyed du yod /
skyes pa las skye ba'i bya ba don med pa nyid du 'gyur ba'i phyir ro zhes bya bar dgongs so zhes bya ba smras so / /
de'i phyir de ltar brtags na skye bas rang gi bdag nyid skyed par byed pa nyid mi srid pas thug pa med par thal bar 'gyur ba ldog pa med do zhes bya ba ni mjug bsdu ba dang tshad ma'i 'bras bu yin te /
skye bas rang gi bdag nyid ma skyes pas gal te skye ba gzhan la ltos na thug pa med par thal bar 'gyur ba'i skyon ldog pa med do / /
des ni re zhig skye bas bdag nyid skyed par mi byed pa bstan to / /
'dir gal te pha rol po dag na re de ltar skye bas rang gi bdag nyid kyang mi skyed pa skye ba gzhan la ltos pas yang thug pa med par thal bar 'gyur ba ldog pa med pas /
'o na skye ba ni rang gis kyang mi skyed la gzhan gyis kyang mi skyed pa 'dus ma byas su gyur pas 'dus ma byas kyi mtshan nyid yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
skye ba la sogs pa dag 'dus ma byas pa nyid yin na yang 'dus ma byas yin pa'i phyir /
de dag 'dus byas min zhes bya ba de de bzhin du gnas pa nyid yin pas skye ba la sogs pa 'dus byas kyi mtshan nyid dag dang ldan pa'i phyir ro zhes bya ba'i gtan tshigs kyi don ma grub pa nyid kyi skyon yod do zhes bya ba smras so / /
yang gzhan yang skye bar smra ba dag la ci skye bas skyes pa'am ma skyes pa'am skye bzhin pa ci zhig skyed par byed ces dri bar bya ste zhes bya ba la sogs pas ni skye bas gzhan skyed par byed do zhes gang smras pa de la /
skye bas bskyed par bya ba gzhan de skyes pa'am ma skyes pa'am /
skye bzhin pa zhig skyed par byed grang na /
rnam pa thams cad kyang mi 'thad par ston to / /
de'i phyir rnam pa thams cad kyang rigs pa ma yin pa nyid du dgongs nas bshad pa /
skyes dang ma skyes skye bzhin pa / /
ci lta bur yang skyed mi byed / /
ji ltar zhe na /
song dang ma song bgom pa yis / /
de dag rnam par bshad pa yin / /
ji ltar der rjes su dpag pa rgyas par bstan pa bzhin du 'dir yang brjod par bya'o zhes bya ba smras te /
ji ltar 'gro ba brtag pa'i skabs der / /
re zhig song la 'gro med de / /
ma song ba la'ang 'gro ba med / /
song dang ma song ma gtogs par / /
bgom pa shes par mi 'gyur ro / /
zhes bstan pa bzhin du 'dir yang /
re zhig skyes pa mi skyed de / /
ma skyes pa yang skyed mi byed / /
skyes dang ma skyes ma gtogs par / /
skye bzhin shes par mi 'gyur ro / /
zhes brjod par bya ba yin no / /
skye bzhin pa skyed par mi byed pa'i tshad ma bstan pa'i phyir don dam par skye bzhin pa skyed par mi byed de /
ngo bo nyid nges par ma zin pa'i phyir dper na 'gag bzhin pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gag bzhin pa ni ngo bo nyid nges par ma zin cing med pa'i phyir skye bas skyed par mi byed pa de bzhin du skye bzhin pa yang ngo bo nyid nges par ma zin cing med pa'i phyir skye bas skyed par mi byed do / /
yang na don dam par skye bzhin pa skyed par mi byed do / /
dus gzhan du 'pho ba la mngon par phyogs pa'i phyir dper na 'gag bzhin pa bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gag bzhin pa ni skad cig ma'i rgyun gyis dus gzhan du 'pho ba la mngon par phyogs pa'i phyir skye bas skyed par mi byed pa de bzhin du skye bzhin pa yang skad cig ma'i rgyun gyis dus gzhan du 'pho ba la mngon par phyogs pa'i phyir skye bas skyed par mi byed do / /
tshad ma snga mas ni don dam par skye bzhin pa med pas skye bas skyed par mi byed pa bstan la /
'dis ni kun rdzob tu skye bzhin pa skad cig ma yin pas skye bas skyed par mi byed pa bstan te /
khyad par ni de yod do / /
'dir gal te pha rol po dag na re kun rdzob tu skye bzhin pa zhes bya ba ni gang cung zad ni ma skyes pa yin pas ngo bo nyid nges par ma zin pa yang ma yin la dus gzhan du 'pho ba la mngon par phyogs pa yang ma yin pa'i phyir /
khyod kyi sgrub pa snga ma dag kho bo cag la mi gnod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
ci ste skye bzhin pa zhes bya ba de cung zad ni skyes cung zad ni ma skyes pa'o zhes bya bar rtog na zhes bya ba la sogs pa smras so /
de la re zhig brtag pa snga ma bstan pa'i phyir de lta na yang de'i gang cung zad skyes pa de ni skyed par mi byed de /
de'i skye ba don med pa nyid du 'gyur ba'i phyir ro zhes bya ba smras te /
gang cung zad skyes pa de ni skyes zin pa yin pa'i phyir skye bas skyed par mi byed de /
de'i skye ba don med pa nyid yin pa'i phyir ro gzhan yang de'i gang cung zad skyes pa de ni skye ba des bskyed pa ma yin la skyes pa de skye bzhin pa yang ma yin te /
ci'i phyir zhe na de skyes na skye bzhin pa ma yin zhing skye bzhin pa skyed par mi byed do zhes kyang brjod pa'i phyir ro / /
gal te cung zad skyes pa de skye ba med pa kho nar skyes na ni de'i lhag ma yang de bzhin du skye ba med pa kho nar skye bar 'gyur bar nges so / /
yang na de'i gang cung zad ni skye ba med pa kho nar skyes la cung zad ni skye bas skyed par byed pa la khyad par ci yod pa brjod dgos so / /
ci ste de'i gang cung zad skyes pa de yang skye ba kho nas skyed na ni de lta na ma skyes pa skye bas skyed par byed kyi /
skye bzhin pa skyed par byed pa ma yin no / /
ci ste de'i gang cung zad skyes pa de yang skye bas skyed par byed na ni de la skye ba gnyis kyis byas pa'i khyad par can du 'gyur ba zhig na mi 'gyur te /
skyes zin pa de la ni yang bskyed pa'i phyir bya ba 'ga' yang rtsom par mi byed pas de'i phyir de'i gang yang cung zad skyes pa de ni skye bas skyed par mi byed do / /
brtag pa phyi ma shos bstan pa'i phyir de'i gang cung zad ma skyes pa de yang skyed par mi byed de skye bas stong pa'i phyir dper na ma 'ongs pa bzhin no zhes bya ba smras te /
de ltar de'i gang cung zad skyes pa de skye bas skyed par mi byed pas /
des de'i lhag ma gang cung zad ma skyes pa de skye bas skyed par byed do zhes bya bar 'gyur te /
de lta na skye bzhin pa skyed par byed do zhes gang smras pa de nyams par gyur pas de'i gang cung zad ma skyes pa de yang skyed par mi byed pa'i tshad ma nyid 'dis bstan te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ma 'ongs pa ni skye bas stong pa'i phyir skye bas skyed par mi byed pa de bzhin du /
de'i gang cung zad ma skyes pa de yang skye bas stong pa'i phyir /
skye bas skyed par mi byed do / /
'dir gal te pha rol po dag na re skye bzhin pa zhes bya ba ni gang cung zad skyes pa dang cung zad ma skyes pa ma yin gyi skye ba la mngon par phyogs pa yin pas /
khyed kyi sgrub pa snga ma des kho bo cag gi phyogs la mi gnod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
gal te skye bzhin pa zhes bya ba ni skye ba la mngon par phyogs pa'o zhe na /
brgal zhing brtag pa ni de gang zhig yin /
skyes pa zhig gam 'on te ma skyes pa zhig yin zhes bya ba de nyid yin no / /
lan kyang skyes pa ni skyed par mi byed de de'i skye ba don med pa nyid du 'gyur ba'i phyir ro / /
ma skyes pa yang skyed par mi byed do skye bas stong pa'i phyir dper na ma 'ongs pa bzhin no zhes bya ba de nyid yin no zhes bya ba smras so / /
'dir smras pa /
ngo bo nyid nges par ma zin pa'i phyir zhes bya ba'i gtan tshigs de'i don gang yin /
ci mngon sum gyi ngo bo nyid nges par ma zin pa'i phyir ram 'on te rjes su dpag pas ngo bo nyid nges par ma zin pa'i phyir yin zhes bya ba la sogs pa ni pha rol po dag dbu ma'i gtan tshigs kyi don ngo bo nyid nges pas ma zin pa'i phyir zhes bya ba de mngon sum gyi ngo bo nyid nges par ma zin pa'i phyir zhes bya bar sgrub na ni ma nges pa nyid yin la /
rjes su dpag pas ngo bo nyid nges par ma zin pa'i phyir zhes bya bar sgrub na ni don ma grub pa nyid yin no zhes gal te gnyis su rtog pa yin no / /
de la brtag pa snga ma bstan pa'i phyir de la brtag pa snga ma ltar na ni ma nges pa nyid de mngon sum gyi ngo bo nyid nges par ma zin pa'i dngos po la yang skye bzhin pa yod pa'i phyir ro zhes bya ba smras te /
dbang po dang yid dang rang rig pa dang rnal 'byor pa'i mngon sum gyi ngo bo nyid nges par ma zin pa'i dngos po la yang skye bzhin pa yod pa'i phyir ro / /
brtag pa phyi ma shos bstan pa'i phyir brtag pa phyi ma ltar na ni don ma [(]gru [,]grub [)]pa nyid te /
skye ba la brten nas skye zhing skye bas skye bzhin pa rjes su dpag pa'i phyir ro zhes bya ba smras te /
mig gi rnam par shes pa skye ba'i rkyen mig dang gzugs dang snang ba dang nam mkha' dang yid la byed pa zhes bya ba dag ni skye ba zhes bya ste /
de la brten nas mig gi rnam par shes pa skye zhing skye ba de'i sgo nas mig gi rnam par shes pa skye bzhin pa yod par rjes su dpag pa'i phyir ro zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
dngos po thams cad kyi rang bzhin ngo bo nyid med pa nyid du smra ba rnams la mngon sum dang rjes su dpag pas dmigs pa'i dngos po yod pa nyid med pas mi mthun pa'i phyogs med pa'i phyir ma nges pa nyid ma yin no zhes bya ba la sogs pa smras te dbu ma pa dngos po thams cad kyi rang bzhin don dam par ngo bo nyid med pa nyid du smra ba rnams la mngon sum dang rjes su dpag pas dmigs pa'i dngos po'i yod pa nyid med pas mi mthun pa'i phyogs dngos po'i yod pa nyid gzhan zhig yod na ni des na ma nges pa nyid du yang 'gyur grang na de med pas ma nges pa nyid ma yin no / /
don ma grub pa nyid kyang ma yin te gal te ci ltar zhe na /
gang tshe skye ba yod pas ni / /
skye bzhin 'di 'byung med pa'i tshe /
khyed na re skye ba la brten nas skye zhing skye bas skye bzhin pa rjes su dpag par bya'o zhes zer bas de nyid 'dir brtag par bya ste ci ste yod pa'am med pa'am yod med cig yin grang na /
de dag dgag pa yang rgyas par bstan zin pas /
ji ltar skye la brten nas ni / /
skye bzhin zhes ni brjod par bya / /
de'i tshe ji ltar skye ba la brten nas skye bzhin bskyed do zhes brjod par bya bas ni gtan tshigs kyi don ma grub pa nyid ma yin par ston te /
sngar /
gang tshe chos ni yod pa dang / /
med dang yod med mi sgrub pa / /
ci ltar sgrub byed rgyu zhes bya /
de lta yin na mi rigs so / /
zhes bya bas rkyen rnams kyi dngos po skyed par mi byed pa bstan zin pas khyod kyi skye ba la brten nas skye bzhin pa rjes su dpag go zhes bya ba de mi rung ngo / /
de lta bas na rjes su dpag pa med pa'i phyir ngo bo nyid nges par ma zin pa zhes bya ba'i gtan tshigs kyi don ma grub pa nyid ma yin no zhes bya ba ni 'jug bsdu ba yin no / /
'dir smras pa /
dper na mi mkhas pa la la zhig mtshon thabs mkhas pas ma gsod cing skyes bu dam pa ma yin pa'i spyad pa kun du spyod par byed pa de bzhin du /
khyod kyang rtog ge la mkhas pas drang srong mchog gis gsungs pa'i rten cing 'brel par 'byung ba'i tshul nyan thos dang rang sangs rgyas kyi skyed ma sun 'byin cing 'phags pa ma yin pa'i spyad pa rjes su sgrub pas sngar khas blangs pa'i gnod par 'gyur ro zhes bya ba ni pha rol po dag rkyen tshogs pa la brten nas 'bras bu skye bzhin pa yod pas skye bas skye bzhin pa skyed par byed do zhes sgrub pa'i tshig yin te /
lung las 'di yod pas 'di 'byung la 'di skyes pa'i phyir 'di skye'o zhes gsungs pa khyed dbu ma pas kyang khas blangs la /
da 'dir de med par ston pa ni khas blangs pa'i gnod par 'gyur ro zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gdul ba rgyu dang 'bras bu la skur pa 'debs pa lta ba ngan pa dge ba'i phyogs rtsa nas 'byin pa dang ldan pa rnams kyi lta ba ngan pa'i dri ma bkru ba'i phyir 'di skad ces /
'di lta ste /
'di yod pas 'di 'byung la 'di skyes pa'i phyir 'di skye ba 'di lta ste ma rig pa'i rkyen gyis 'du byed rnams zhes bya ba la sogs pa gang gsungs pa de kun rdzob tu gsungs kyi don dam par ma gsungs par khas len pas khas blangs pa'i gnod par mi 'gyur ro zhes bya ba smras so / /
de nyid kyi 'thad pa bstan pa'i phyir 'dir yang bstan zin te /
gong du ci bstan zhe na /
dngos po rang bzhin med rnams kyis / /
yod pa gang phyir yod min na / /
'di yod pas ni 'di 'byung zhes / /
bya ba de ni 'thad ma yin / /
zhes bya ba der de bstan zin to zhes bya ba smras te /
sngar bdag po'i rkyen brtag pa'i skabs su de bstan zin to / /
'dir pha rol po dag gis brtags pa'i rten cing 'brel par 'byung ba ni brdar btags pa yin gyi /
dbu ma pas brtags pa'i rten cing 'brel par 'byung ba ni don dam pa ma yin par bstan pa'i phyir 'dir yang bshad pa /
rten cing 'byung ba gang yin pa / /
de ni ngo bo nyid kyis zhi / /
dngos po rten cing 'byung ba gang yin pa de ni don dam par ngo bo nyid kyis zhi ba ste /
skye ba med do zhes bya ba'i don to zhes bya ba la sogs pa smras te /
rten cing zhes bya ba gang yin pa dang 'byung ba zhes bya ba gang yin pa de dang de gnyi ga ngo bo nyid kyis zhi ba ste skye ba med do zhes bya ba'i tha tshig go / /
de nyid kyi khungs bstan pa'i phyir bcom ldan 'das kyis 'phags pa klu'i rgyal po ma dros pas zhus pa'i mdo las /
gang zhig rkyen las skye ba de ma skyes / /
de la ngo bo nyid kyis skye ba med / /
gang zhig rkyen la ltos pa de stong gsungs / /
gang gis stong nyid shes de bag yod yin / /
zhes bya ba dang /
de bzhin du mdo sde'i mtha' gzhan dag las kyang /
gang dag brten nas skye ba ni / /
de dag dngos nyid gang yang med / /
gang dag ngo bo nyid med pa /
de dag gar yang 'byung mi 'gyur / /
zhes bya ba dang /
de bzhin du 'phags pa lang kar gshegs pa'i mdo las /
blo gros chen po ngo bo nyid kyis skye ba med pa las dgongs nas chos thams cad ngo bo nyid med par bstan to zhes bya ba la sogs pa ji skad gsungs pa lta bu'o zhes bya ba smras so / /
de'i phyir de ltar pha rol po dag zhe 'gras pa'i blo nyid kyis sun 'byin pa nye bar 'jog pas sgrub pa ni dper na zla ba'i dkyil 'khor dri ma med pa la dri ma can du bya ba'i phyir /
thal ba spar gang 'thor ba dang 'dra'o zhes bya ba ni sngar pha rol po dag na re mi mkhas pa la la zhig mtshon thabs mkhas pas ma gsod cing skyes bu dam pa ma yin pa'i spyad pa kun du spyod par byed pa de bzhin du /
khyod kyang rtog ge la mkhas pas drang srong mchog gis gsungs pa'i rten cing 'brel par 'byung ba'i tshul nyan thos dang rang sangs rgyas kyi skyed ma sun 'byin cing 'phags pa ma yin pa'i spyad pa rjes su sgrub pas sngar khas blangs pa'i gnod par 'gyur ro zhes zer ba'i tshig dor gyi lan yin no / /
de phyir skye bzhin nyid dang ni / /
skye ba yang ni zhi ba nyid / /
de ltar gang gi phyir yang dag par brtags na rten cing 'brel par 'byung ba la skye ba med de /
sgyu ma lta bu yin pa de'i phyir skye bzhin pa nyid dang skye ba yang zhi ba nyid yin no zhes bya ba ni don dam pa'i rten cing 'brel par 'byung ba'i tshul bstan pa yin te /
de ltar gang gi phyir rten cing zhes bya ba gang yin pa dang 'byung ba zhes bya ba gang yin pa de dang de gnyi ga ngo bo nyid kyis zhi zhing skye ba med pa de'i phyir rten cing 'brel par 'byung ba smra ba rnams la skye bzhin pa dang skye ba gnyi ga yang ngo bo nyid kyis zhi zhing skye ba med pa nyid yin no / /
de la pha rol pos skye ba la brten nas don dam par skye bzhin pa rjes su dpag par bya'o zhes gang smras pa de yang dag pa ma yin no zhes bya ba ni mjug bsdu ba yin te /
pha rol po dag na re dbu ma pa'i gtan tshigs ngo bo nyid ma nges par ma zin pa'i phyir zhes bya ba de rjes su dpag pas ngo bo nyid nges par ma zin pa'i phyir zhes bya bar sgrub na ni don ma grub pa nyid de /
skye ba la brten nas don dam par skye bzhin pa rjes su dpag pa'i phyir ro zhes gang smras pa de sun 'byin pa ltar snang ba yin no / /
gzhan dag gis smras pa rgyu dang rkyen de dang de dag la brten nas bum pa skye ba dang snam bu skye ba de dag mthong ste /
mthong ba las lhag pa'i tshad ma gzhan med pas /
skyes dang ma skyes skye bzhin pa / /
ji lta bur yang skyed mi byed / /
ces gang smras pa de ni rigs pa ma yin no zhes bya ba ni pha rol po dag skye bas dngos po skyes pa dang ma skyes pa dang skye bzhin pa dag skyed pa 'jig rten na mngon sum du mthong bas khyed kyis de dag mi 'thad par bsgrubs pa de rigs pa ma yin no zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
tshul khrims la sogs pa tshogs kyi rjes su mthun pa dag mthong ba la su zhig 'gal bar byed do /
de dag ni tha snyad pa yin gyi don dam pa ni ma yin no / /
de bas na de dag la sogs pa la mngon par zhen pa spang bar 'dod pas bstan bcos brtsams pas nyes pa med do zhes bya ba smras te /
tshul khrims kyi sdom pa dang dbang po'i sdom pa la sogs pa tshogs kyi lam gyi rjes su mthun pa dag 'jig rten na mngon sum du mthong ba la kho bo cag kyang skur pa mi 'debs te /
de dag tha snyad pa yin pa la khyed cag don dam par mngon par zhen pa spang ba'i phyir slob dpon gyis bstan bcos brtsams pa mdzad pas nyes pa med do // //
bam po sum cu dgu pa /
ci ste bum pa skye'o zhes bya ba dang /
snam bu skye'o zhes bya ba de dag tha snyad pa yin gyi don dam pa ma yin par ci ltar nges par gzung bar bya zhe na /
de nyon cig /
'di la skyes na bum pa dang snam bu yin gyi ma skyes na ni ma yin no / /
skyes pa la ni yang skye ba med pa'i phyir bum pa dang snam bu skye'o zhes bya ba de mi 'thad do / /
ci ste ma skyes kyang bum pa blo la bzhag nas ming sgro btags te /
bum pa skye'o zhe'o zhes brjod na ni de tha snyad tsam du zad de blo la bzhag pa'i bum pa la ni skye ba med pa'i phyir ro zhes bya ba la sogs pas ni skye ba de la brten nas de la skye bzhin pa skyed pa mi 'thad par bstan pa de nyid brnan pa'i phyir tshig le'ur byas pa 'og ma'i mgo 'dren pa ston to / /
skye ba zhes bya ba ni skyes pa la yang med la ma skyes pa la yang med pa'i phyir skye bar brjod pa ni tha snyad tsam du zad de don dam par med pas skye ba de la brten nas skye bzhin pa bskyed de zhes bya ba med par bstan te / /
bye brag tu smra ba gang dag gzugs la sogs pa dang /
bum pa la sogs pa dag dus 'pho ba'i phyir yod pa kho na las skye bar rtog na zhes bya bas ni bye brag tu smra ba thams cad yod par smra ba dag dus gsum gyi dngos po rnams ni yod pa kho na las ma 'ongs pa'i dus nas da ltar gyi dus su 'pho zhing da ltar gyi dus nas kyang 'das pa'i dus su 'pho ba'i phyir de dag yod pa kho na las skye bas skye ba de la brten nas rtsa ba'i skye bas skye bzhin pa skyed par byed do zhes bya bar rtog pas /
'dir de dag na re dngos po ni med pa las skye ba ma yin gyi ma 'ongs pa'i dus na bum pa gzugs dang ro dang dri dang reg pa'i ngo bo nyid du yod pa de da ltar byung ba'i dus su bum pa'i ngo bo nyid 'pho zhing skye la /
da ltar gyi dus nas 'das pa'i dus su yang de bzhin du ci rigs par 'pho zhing skye bas skye ba de la brten nas rtsa ba'i skye bas skye bzhin pa de skyed par byed do zhes zer ro / /
de skad ces zer ba de'i lan du 'dir 'grel pa byed pa nyid kyis de yang rigs pa ma yin te /
gal te dngos po ma skyes pa / /
'ga' zhig gang na yod gyur na /
gal te bum pa dang snam bu la sogs pa'i dngos po ma skyes pa 'ga' zhig rkyen rnams sam de dag 'dus pa'am gzhan la yod par 'gyur grang na zhes bya ba la sogs la smras so / /
de ni ci phyir der skye 'gyur / /
yod pa de ci'i phyir dus der skye bar 'gyur te yod pa skye ba ni don med pa nyid du 'gyur ba'i phyir ro zhes bya bar dgongs so zhes bya ba ni gal te bye brag tu smra ba dag 'dod pa ltar dngos po skye ba'i sngon rol ma skyes pa'i gnas skabs ma 'ongs pa'i dus na bum pa dang snam bu la sogs pa'i dngos po ma skyes pa 'ga' zhig rkyen rnams so so'am /
de dag 'dus pa'am de las gzhan pa'i phyogs shed na yod par gyur na /
yod pa de ci'i phyir ma 'ongs pa'i dus nas da ltar gyi dus der 'pho zhing skye ba dang /
da ltar gyi dus nas 'das pa'i dus su 'pho zhing skye bar 'gyur te /
yod pa skye ba ni don med pa nyid du 'gyur ba'i phyir yod pa dus 'pho zhing skye bar mi 'gyur ro zhes bya bar dgongs pa yin no / /
de'i phyir /
yod na skye bar mi 'gyur ro / /
zhes bya ba smras te zhes bya ba ni mjug bsdu ba yin te /
dngos po yod pa dus 'pho zhing skye bar mi 'gyur ro zhes bya ba'i tha tshig go / /
de ltar na 'dis ni skye ba'i sngon rol na dngos po ma skyes pa yod par smra ba rnams kyi dam bcas pa ni yod pa nyid du rjes su dpag pas skye ba med pa dang ldan pa nyid kyis skye ba bsal ba'i phyir yod par smra ba rnams kyi rang gi rjes su dpag pa la gnod pa'i skyon bstan to zhes bya ba ni tshig le'ur byas pa gong ma 'dis ni yod par smra ba rnams kyi dam bcas pa de ni rang gi rjes su dpag pa la gnod pa'i skyon yod pas mi rung bar bstan pa yin te /
ci'i phyir zhe na /
de dag gi dam bcas pa ni dngos po snga na yod pa nyid du rjes su dpog pa yin pas des na gang yod pa de ni skye ba med pa dang ldan pa nyid yin pas skye ba bsal ba'i phyir yod pa skye'o zhes smra ba de dag gi rang gi rjes su dpag pa la gnod par 'gyur ro / /
yod par smra ba zhes bya ba ni gang dag dngos po rnams yod pa kho na las skye bar smra ba dag go / /
dus 'pho bar smra ba rnams la yang yod pa nyid du rjes su dpog pas da ltar gyi dus su 'pho ba med pa nyid kyis da ltar gyi dus su 'pho ba bsal ba'i phyir skyon de nyid yod do zhes bya ba ni tshig le'ur byas pa gong ma 'dis dus 'pho bar smra ba rnams kyi dam bcas pa de yang rang gi rjes su dpag pa la gnod pa'i skyon yod pas mi rung bar bstan pa yin te /
ci'i phyir zhe na /
de dag gi dam bcas pa yang dngos po snga na yod pa nyid rjes su dpog pa yin pas des na gang yod pa de ni ma 'ongs pa'i dus nas da ltar gyi dus su 'pho ba med pa nyid yin pas da ltar gyi dus su 'pho ba bsal ba'i phyir dus 'pho bar smra ba de dag gi rang gi rjes su dpag pa la gnod par 'gyur ro / /
dus 'pho bar smra ba zhes bya ba de ni gang dag dngos po rnams ma 'ongs pa'i dus nas da ltar gyi dus su 'pho zhing da ltar gyi dus nas 'das pa'i dus su 'pho bar smra ba dag go / /
'dis ni dngos po dang mtshan nyid dang gnas skabs dang gzhan pa gzhan du 'gyur ba zhes bya ba dag gi lan btab pa yin no zhes bya ba ni de ltar yod par smra ba rnams dang dus 'pho bar smra ba rnams kyi dam bcas pa mi 'thad par bstan pa'i skabs 'dis ni dngos po gzhan du 'gyur bar smra ba dang /
mtshan nyid gzhan du 'gyur bar smra ba dang gnas skabs gzhan du 'gyur bar smra ba dang gzhan pa gzhan du 'gyur bar smra ba zhes bya ba dag gi lan btab pa yin no / /
de la dngos po gzhan du 'gyur bar smra ba ni bye brag tu smra ba'i slob dpon btsun pa d+harma tra ta ste /
de na re dper na gser gyi ngo bo nyid ni gdu bu dang dpung rgyan la sogs pa'i dbyibs kyi dngos por gzhan du 'gyur bar zad kyi gser gyi ngo bo nyid la gzhan du 'gyur ba med pa de bzhin du chos thams cad kyi ngo bo nyid kyang ring po dang thung ngu la sogs pa'i dbyibs kyi dngos po gzhan du 'gyur bar zad kyi chos kyi ngo bo nyid la gzhan du 'gyur ba med do zhes zer ro / /
de la mdo sde pa dag na re de ni grangs can gyi phyogs su sa gzhag par bya'o zhes zer bas ni de'i lan thebs pa ma yin te /
'di ltar btsun pa d+harma tra ta na re mdo sde pa dag kyang med par smra ba'i phyogs su gzhag par bya'o zhes zer ba'i phyir / /
'dir dbu ma pas ni de la rnam pa gzhan gyis lan gdab par bya ste /
don dam par 'das pa dang ma 'ongs pa ni dngos po yod pa ma yin te /
rdzas yin pa'i phyir dper na da ltar bzhin no / /
des na d+harma tra tas dngos po rdzas nyid du rjes su dpag pas ni 'das pa dang ma 'ongs pa dag da ltar bzhin du rdzas nyid yin na de gnyis kyang da ltar nyid yin par 'gyur bas 'das pa dang ma 'ongs pa bsal ba'i phyir de'i dam bcas pa la chos can gyi rang gi ngo bo bsal ba'i skyon yod pas mi rung ngo zhes lan btab pa yin no / /
mtshan nyid gzhan du 'gyur bar smra ba ni bye brag tu smra ba'i slob dpon btsun pa g+ho sha ka ste /
de na re dper na mi gcig la chung ma gsum yod pa gcig la lhag par chags kyang gnyis la 'dod chags dang bral ba ma yin pas /
lhag par chags pa dang ma chags pa'i mtshan nyid gzhan du 'gyur bar zad kyi mi'i dngos po nyid la gzhan du 'gyur ba med pa de bzhin du chos rnams dus gsum du 'jug pa na yang ma 'ongs pa gang yin pa de ma 'ongs pa nyid kyi mtshan nyid dang ldan pa na da ltar dang 'das pa gnyis de'i mtshan nyid dang bral ba ma yin pas ldan pa dang ma bral ba'i mtshan nyid gzhan du 'gyur bar zad kyi chos kyi dngos po nyid la gzhan du 'gyur ba med do zhes zer ro / /
de la mdo sde pa dag na re de lta na dus gsum 'dres par 'gyur ro zhes zer bas ni de'i lan thebs pa ma yin te /
'di ltar btsun pa g+ho sha ka na re dus gsum char gsal ba'i ngo bo nyid du yod pa yin na ni 'dres par yang 'gyur ba zhig na ma 'ongs pa'i mtshan nyid kyi dus na ma 'ongs pa gsal ba'i ngo bo nyid kyis gtso che ba yin la da ltar dang 'das pa gnyis nus pa'i ngo bo nyid tsam du zad pas nus pa tsam gyis ni gsal ba dang 'dres par mi 'gyur ro zhes zer ba'i phyir ro / /
'dir dbu ma pas ni de la rnam pa gzhan gyis lan gdab par bya ste /
don dam par ma 'ongs pa ni mtshan nyid kyi ngo bo nyid ma yin te /
ma 'ongs pa'i mtshan nyid kyi ngo bo nyid yin pa'i phyir /
dper na da ltar gyi mtshan nyid kyi ngo bo nyid bzhin no / /
des na g+ho sha kas dngos po mtshan nyid dang ldan pa nyid du rjes su dpag pas ni 'das pa dang ma 'ongs pa dag la da ltar bzhin du mtshan nyid yod na de gnyis kyang da ltar nyid yin par 'gyur bas 'das pa dang ma 'ongs pa bsal ba'i phyir de'i dam bcas pa las yang chos can gyi rang gi ngo bo bsal ba'i skyon yod pas mi rung ngo zhes lan btab pa yin no / /
gnas skabs gzhan du 'gyur bar smra ba ni bye brag tu smra ba'i slob dpon btsun pa ba su mi tra ste /
de na re dper na gcig mal gyi shod thabs gcig bzhag pa la gcig ces bya zhing de'i steng du bcu dang brgya dang stong mal la sogs pa'i shod thabs kyi gnas skabs gzhan dag bzhag na stong la sogs pa'i gnas skabs gzhan du 'gyur bar zad kyi gcig mal gyi shod nyid la gzhan du 'gyur ba med pa de bzhin du /
chos rnams dus gsum du 'jug pa na yang ma 'ongs pa nas da ltar dang 'das pa'i gnas skabs gzhan du gyur pa na gnas skabs gzhan du brjod par zad kyi chos kyi ngo bo nyid la gzhan du 'gyur ba med do zhes zer ro / /
de la mdo sde pa dag na re de lta na gnas skabs tha dad pa tsam du zad kyi rdzas la tha dad pa med pas dus gsum 'dres par 'gyur ro zhes zer bas ni de'i lan thebs pa ma yin te /
'di ltar btsun pa ba su mi tra na re dus gsum gyi rdzas gnas skabs cig na yod na ni 'dres par yang 'gyur ba zhig na gnas skabs gzhan du 'gyur bas 'dres par mi 'gyur ro zhes zer ba'i phyir ro / /
'dir dbu ma pas ni de la rnam pa gzhan gyis lan gdab par bya ste /
don dam par ma 'ongs pa ni rdzas kyi ngo bo nyid ma yin te /
ma 'ongs pa'i rdzas kyi ngo bo nyid yin pa'i phyir dper na da ltar gyi rdzas kyi ngo bo nyid bzhin no / /
des na ba su mi tras dngos po rdzas nyid du rjes su dpag pas ni 'das pa dang ma 'ongs pa dag da ltar bzhin du rdzas nyid yin na de gnyis kyang da ltar nyid yin par 'gyur bas 'das pa dang ma 'ongs pa bsal ba'i phyir de'i dam bcas pa la yang chos can gyi rang gi ngo bo bsal ba'i skyon yod pas mi rung ngo zhes lan btab pa bzhin no / /
gzhan pa gzhan du 'gyur bar smra ba ni bye brag tu smra ba'i slob dpon btsun pa bud d+ha de ba ste /
de na re dper na bud med gcig la snga phyi gzhan la ltos nas ma la ltos nas ni bu mo zhes kyang bya la bu la ltos nas ni ma zhes kyang bya ste /
de la ni snga phyi gzhan pa la ltos nas ni gzhan du 'gyur bar zad kyi /
bud med de nyid la gzhan du 'gyur ba med pa de bzhin du chos rnams dus gsum du 'jug pa na yang ma 'ongs pa gzhan la ltos nas da ltar dang 'das pa dag gzhan du brjod par zad kyi chos kyi ngo bo nyid la gzhan du 'gyur ba med do zhes zer ro / /
de la mdo sde pa dag na re de lta na snga phyi las gzhan du brjod pa tsam du zad kyi dngos po la gzhan pa nyid med pas dus gsum 'dres par 'gyur ro zhes zer bas ni de'i lan thebs pa ma yin te /
'di ltar btsun pa bud d+ha de ba na re dus gsum gyi rdzas ma dang bu lta bu dag gnas skabs gcig na yod na ni 'dres par yang 'gyur ba zhig na snga phyi la ltos pas gzhan du 'gyur bas 'dres par mi 'gyur ro zhes zer ba'i phyir ro / /
'dir dbu ma pas ni de la rnam pa gzhan gyis lan gdab par bya ste /
don dam par ma 'ongs pa ni dngos po'i ngo bo nyid ma yin te /
ma 'ongs pa'i dngos po'i ngo bo nyid yin pa'i phyir dper na da ltar gyi dngos po'i ngo bo nyid bzhin no / /
des na bud d+ha de bas dngos po rnams dngos po'i ngo bo nyid du rjes su dpag pas ni 'das pa dang ma 'ongs pa dang da ltar bzhin du dngos po'i ngo bo nyid yin na de gnyis kyang de ltar nyid yin par 'gyur bas /
'das pa dang ma 'ongs pa bsal ba'i phyir de'i dam bcas pa la yang chos can gyi rang gi ngo bo bsal ba'i skyon yod pas mi rung ngo zhes lan btab pa yin no / /
de dag ni mngon par brtson pa rnams kyi ched du phyogs tsam zhig bstan pa yin te zhar la bshad pas chog go / /
gal te grangs can dag dngos po yod pa nyid gsal bar byed pas skyon med do zhe na zhes bya ba ni 'dir grangs can dag na re kho bo cag gi phyogs la dngos po ma 'ongs pa'i dus na nus pa'i bdag nyid du yod pa rkyen rnams kyis da ltar gyi dus su gsal bar byed pas khyed kyi bsgrub pa'i skyon de kho bo cag gi phyogs la med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
gsal ba bkag zin pa'i phyir ro zhes bya ba smras so / /
ma skyes pa yod par ci ltar shes par byar nus zhes bya ba ni dbu ma pas grangs can dang bye brag tu smra ba dag la phar dri ba'i tshig yin no / /
de'i lan du grangs can dang bye brag tu smra ba dag na re ma skyes pa ni yod par kho nar shes par byar nus te /
dus kyis bsdus pa'i phyir da ltar gyi dngos po bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi dngos po ni dus kyis bsdus pa'i phyir yod pa kho nar shes par byar nus pa de bzhin du ma 'ongs pa ma skyes pa yang dus kyis bsdus pa'i phyir yod pa kho nar shes par byar nus so zhes zer ro / /
de skad ces zer ba de'i lan du 'dir 'grel pa byed pa nyid kyis don dam par da ltar gyi dngos po yang ngo bo nyid yod pa nyid du ma grub pas dpe med pa'i phyir 'dod pa'i don mi 'grub po zhes bya ba smras te /
kho bo cag la don dam par ma 'ongs pa ngo bo nyid yod pa nyid du ma grub pa bzhin du /
da ltar gyi dngos po yang ngo bo nyid yod pa nyid du ma grub pas des na khyed kyi dpe da ltar gyi dngos po bzhin no zhes bya ba de med pa'i phyir khyed kyi 'dod pa'i don ma skyes pa yod pa kho nar shes par byar nus te zhes bya ba de mi 'grub po 'dis ni gzugs la sogs pa dag snga na med pa dang zhig nas med pa nyid bsgrub pa la yang skyon gyis lan btab par rig par bya'o zhes bya ba ni gal te pha rol po dag na re gzugs la sogs pa snga na med pa ni yod pa kho nar shes pa byar nus te /
ma 'ongs pa'i dus kyis bsdus pa'i phyir dper na da ltar gyi dngos po bzhin no zhes zer ba dang /
gzugs la sogs pa zhig nas med pa yang / /
yod pa kho nar shes par byar nus te / /
'das pa'i dus kyis bsdus pa'i phyir dper na da ltar gyi dngos po bzhin no zhes zer ba de dag la yang snga ma bzhin du dpe med pa'i phyir 'dod pa'i don mi 'grub po zhes bya ba'i skyon gyis lan btab par rig par bya'o / /
'dir gal te pha rol po dag da ltar gyi dngos po bzhin no zhes bya ba'i dpe de bsgrub pa'i phyir gal te khyed dbu ma pas da ltar gyi dngos po yang med par bshad na tha snyad kyi bden pa la gnod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
tha snyad kyi bden pa la gnod par yang mi 'gyur te /
da ltar gyi gzugs la sogs pa'i dngos po dag sgyu ma la sogs pa bzhin du yod pa nyid du khas blangs pa'i phyir dang /
tha snyad du gzugs la sogs pa dag btags pa'i yod pa nyid du khas blangs pa'i phyir ro zhes bya ba smras te /
dper na sgyu ma'i bud med kyi lus la bud med kyi ngo bo nyid med kyang sgyu ma mi shes pa dag 'di yod do zhes zer ba de bzhin du da ltar gyi gzugs la sogs pa'i dngos po dag kyang don dam par ngo bo nyid med pa yin mod kyi kun rdzob tu tha snyad tsam du yod pa nyid du khas blangs pa'i phyir dang /
kun rdzob kyi tha snyad du gzugs la sogs pa dag rdzas su ni med kyi sa la sogs pa rang gi tshogs pa'i yan lag 'dus pa tsam las btags pa'i yod pa nyid du khas blangs pa'i phyir tha snyad kyi bden pa la gnas par yang mi 'gyur la don dam par khyed kyi dpe yod par yang mi 'grub po / /
zhar la bshad pas chog gis skabs nyid bsdu bar bya ste de ltar re zhig /
skyes dang ma skyes skye bzhin pa / /
ci lta bur yang skyed mi byed / /
ces bya ba de bshad zin to zhes bya ba ni mjug bsdu ba dang tshad ma'i 'bras bu yin no /
yang bshad pa /
gal te skye ba de yis ni / /
skye bzhin pa ni skyed byed na /
gal te khyed 'dod pa ltar skye ba des skyed bzhin pa skyed par byed na zhes bya ba ni gal te pha rol po 'dod pa ltar skye ba zhes bya ba des skye bzhin pa de skyed par byed pa yin na 'o na ni des na skye ba zhes bya ba de skyed par byed pa yin pas skye ba ma yin par 'gyur bas skye ba zhes bya ba 'dus byas kyi mtshan nyid du 'dod pa de med pa'i phyir pha rol po dag gi gtan tshigs 'dus byas kyi mtshan nyid dang ldan pa'i phyir ro zhes bya ba de ma grub pas phung po la sogs pa dag la ngo bo nyid yod par bsgrub par bya ba mi 'grub po zhes bya bar ston te / /
de nyid bstan pa'i phyir 'o na des na / /
skye ba de ni skyed byed pa yin te / /
zhes bya ba smras so / /
de nyid kyi tshad ma bstan pa'i phyir skyed par byed pa ni skye ba ma yin te skyed par byed pa yin pa'i phyir /
dper na pha bu'i skye ba ma yin pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na pha ni skyed par byed pa yin pa'i phyir bu'i skye ba ma yin pa de bzhin du skyed par byed pa yang skyed par byed pa yin pa'i phyir 'dus byas kyi skye ba ma yin no / /
de lta na /
skye ba yang ni gang zhig yin skye ba la skye ba'i ngo bo nyid med do zhes bya ba'i tha tshig go zhes bya ba ni de ltar na pha rol po dag skye ba zhes bya ba 'dus byas kyi mtshan nyid du 'dod pa de gang zhig yin te /
skye ba'i ngo bo nyid med do zhes bya ba'i tha tshig go / /
de ltar na yang rgol ba skye ba skyed par byed do zhes zer ba'i dam bcas pa la chos can gyi ngo bo nyid bzlog pa'i skyon yod do zhes bya ba ni mjug bsdu ba dang tshad ma'i 'bras bu yin te /
de ltar skye ba med na rgol ba pha rol po dag na re skye bas gzhan skyed par byed do zhes zer ba'i dam bcas pa de la chos can skye ba zhes bya ba de'i ngo bo nyid yod par 'dod pa las bzlog pa'i skyon chos can skye ba zhes bya ba de'i ngo bo nyid med do zhes bya ba'i skyon yod pas pha rol po'i sgrub par ma grub po / /
'dir gal te pha rol po dag na re de ltar skye ba de skyed bzhin pa gzhan skyed par byed pa yang yin la /
skye ba de nyid kyang skye ba gzhan gyis skyed par byed pas skye ba'i ngo bo nyid med pa ma yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de gzhan gyis skyed par byed do zhes kyang brjod par mi nus pas de skad brjod na 'dir nye bar gnas par 'gyur te /
gal te skye ba gzhan zhig gis / /
de skyed thug pa med par 'gyur / /
zhes bya ba smras te /
gal te skye ba gzhan zhig gis skye ba de skyed par byed na de lta na thug pa med par thal bar 'gyur te /
de yang gzhan gyis bskyed cing de yang gzhan gyis bskyed de mtha' med par 'gyur bas de ni mi 'dod do / /
yang na thug pa med par thal bar 'gyur ba yongs su spang ba'i phyir skye ba la skyed pa med pa nyid du 'dod par bya'o zhes bya ba ni /
yang na thug pa med par thal bar 'gyur ba'i skyon me 'dod na ni skye ba de la skyed par byed pa gzhan med pa nyid du 'dod par bya dgos te de lta na yang skye ba'i ngo bo nyid yod par mi 'grub po zhes bya bar dgongs so / /
gal te de ltar 'gyur ro zhe na zhes bya ba ni gal te pha rol po dag 'di skad ces gal te skye ba de skye ba gzhan gyis skyed par 'gyur na thug pa med par thal bar 'gyur bas de ni mi 'dod de /
skye ba de la skyed par byed pa gzhan med pa kho nar skyes so zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de'i phyir bshad pa /
ci ste skye ba med skyes na / /
thams cad de bzhin skye bar 'gyur / /
de ni mi 'dod pas de'i phyir skye bar rtog par ma byed cig ces bya ba smras te /
ci ltar skye ba de skyed par byed pa gzhan med par skyes na ni bum pa dang snam bu la sogs pa phyi nang gi chos thams cad kyang de bzhin du skyed pa gzhan med par skye bar 'gyur ba zhig na de ni mi 'dod pas de'i phyir skye bas skye bzhin pa gzhan skyed par byed do zhes bya bar rtog par ma byed cig /
yang gzhan yang 'di la skye ba can rnams kyi skye ba ni yod pa'am /
med pa'am /
yod med cig skye bar 'gyur grang na zhes bya ba la sogs pas ni pha rol po'i grub pa'i mtha' 'di la bum pa dang snam bu dang myu gu la sogs pa dngos po gang dag la skye ba yod pa de dag ni skye ba can zhes bya ste /
skye ba can de rnams kyi skye ba zhig yod par brtag na dngos po yod pa'am med pa'am /
yod med cig skye bar 'gyur grang na rnam pa thams cad kyang mi 'thad par ston to / /
de nyid bstan pa'i phyir de la / /
re zhig yod dang med pa yang / /
skye bar rigs pa ma yin no / /
yod med nyid kyang ma yin te / /
gong du bstan pa nyid yin no / /
zhes bya ba smras so / /
gong du bstan pa nyid yin no zhes bya ba dran par bya ba'i phyir skye ba med pa'i rab tu byed par /
med dam yod pa'i don la yang / /
rkyen ni rung ba ma yin te / /
zhes bya ba dang /
gang tshe chos ni yod pa dang / /
med dang yod med mi sgrub pa / /
zhes bya ba dag bstan pa nyid yin pas de'i phyir yang 'bad par bya mi dgos so zhes bya ba smras so / /
yang gzhan yang /
dngos po 'gag bzhin nyid la ni / /
skye ba 'thad par mi 'gyur ro / /
'gag bzhin pa nyid yin pa'i phyir dper na 'chi bzhin pa nyid bzhin no zhes bya bas ni dngos po thams cad ni mi rtag pa nyid dang rjes su 'brel pa yin pas de la skye ba mi 'thad par ston te / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'chi bzhin pa nyid ni 'gag bzhin pa nyid yin pa'i phyir skye bar mi 'thad pa de bzhin du 'gag bzhin pa nyid kyang 'gag bzhin pa nyid yin pa'i phyir skye ba mi 'thad do / /
gal te 'gag bzhin pa nyid ma yin pa skye bas nyes pa med do zhe na zhes bya ba ni ci ste skye bzhin pa'i gnas skabs na 'gag par mi 'gyur bas skye ba yod pa'i phyir nyes pa med do zhes zer na'o / /
de yang mi 'thad par bstan pa'i phyir /
gang zhig 'gag bzhin ma yin pa / /
de ni dngos por mi 'thad do / /
dngos po'i mtshan nyid dang mi ldan pa'i phyir nam mkha'i me tog bzhin no zhes bya bar dgongs so zhes bya ba smras te /
des ni gal te dngos po skye bzhin pa nyid na 'gag par mi 'gyur na de dngos po nyid yin par mi 'thad par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni dngos po'i mtshan nyid 'gag pa dang mi ldan pa'i phyir dngos por mi 'thad pa de bzhin du 'gag bzhin ma yin pa yang dngos po'i mtshan nyid 'gag pa dang mi ldan pa'i phyir dngos por mi 'thad do / /
gal te gnas pa nyid kyis ma nges pa nyid do zhe na zhes bya ba ni pha rol po dag dbu ma pa'i gtan tshigs dngos po'i mtshan nyid 'gag pa dang mi ldan pa'i phyir zhes bya ba de ma nges pa nyid yin pas mi rung ngo zhes skyon 'dogs pa yin te /
de dag na re gnas pa ni 'gag pa dang mi ldan pa'i dngos po nyid yin par 'thad pas des na ci re zhig 'gag pa dang mi ldan pa'i phyir nam mkha'i me tog bzhin du 'gag bzhin ma yin pa de dngos por mi 'thad par 'gyur ram / /
'on te 'gag pa dang mi ldan pa'i phyir gnas pa bzhin du 'gag bzhin ma yin pa dngos por 'thad par 'gyur ba ma nges pa nyid yin pas de gtan tshigs nyid du mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de yang mi rtag pa nyid dang rjes su 'brel pa'i phyir 'gag bzhin ma yin pa nyid du ma grub pas skyon med do zhes bya ba smras te /
gnas pa de yang mi rtag pa nyid dang rjes su 'brel pa'i phyir 'gag bzhin ma yin pa nyid du ma grub pas mi mthun pa'i phyogs med pa'i phyir ma nges pa nyid kyi skyon med do / /
rgyas par ni snga ma bzhin no zhes bya ba ni /
gnas pa nyid rtag pa nyid dang rjes su 'brel pa'i khungs slob dpon 'phags pa lhas dbu ma'i tshig le'ur byas pa brgya pa las /
gnas med dngos po ga la yod / /
mi rtag pas na ga la gnas / /
gal te dngos po gnas gyur na / /
tha mar rnyings par mi 'gyur ro / /
gal te khor zug mi rtag yod / /
khor zug gnas par mi 'gyur ro / /
yang na rtag par gyur pa las / /
phyis ni mi rtag par yang 'gyur / /
gal te dngos po mi rtag dang / /
lhan cig gnas pa yod gyur na / /
mi rtag log par 'gyur ba'am / /
yang na gnas pa brdzun par 'gyur / /
zhes gsungs pa dag 'dir rgyas par snga ma bzhin du sbyar ba yin no / /
'dus byas kyi mtshan nyid gsum las skye ba mi 'thad par bsgrubs zin to / /
da ni gnas pa mi 'thad par sgrub pa'i phyir je dang por phyogs snga ma nye bar gzhag par bya ste /
de'i phyir 'dir smras pa /
skye ba ni yod pa kho na yin te /
de yod na 'byung ba'i chos yod pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
'di na gang med pa de la ni da yod na 'byung ba'i chos med do /
dper na rus sbal gyi spu med pa la de'i gos 'byung ba med pa bzhin no zhes bya ba ni chos mi mthun pa'i phyogs kyi dpe yin no / /
skye ba yod pa la ni gnas pa'i mtshan nyid 'byung ba'i chos yod pas zhes bya ba ni nye bar sbyar ba'i sbyor ba yin no / /
de'i phyir gtan tshigs ci skad smos pa'i 'thad pas skye ba yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na rus sbal gyi spu med pa la de'i gos 'byung ba med pa lta bu dag ni yod pa ma yin gyi skye ba yod pa la gnas pa'i mtshan nyid 'byung ba'i chos yod pa de ni yod pa kho na yin pas de'i phyir skye ba yod na gnas pa'i mtshan nyid 'byung ba'i chos yod pa'i gtan tshigs kyi 'thad pa des na skye ba yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
skye ba med pa kho nas de rab tu grub pa yin mod kyi 'on kyang tha snyad du grags pa'i skye ba khas blangs nas don dam par gnas pa brtag par bya'o zhes bya ba la sogs pa smras te /
sngar skye ba med par bstan pa kho nas don dam par gnas pa med pa de yang rab tu grub pa yin mod kyi /
'on kyang 'dus byas kyi mtshan nyid thams cad rim gyis dgag pa'i dbang du byas te tha snyad du grags pa'i skye ba khas blangs nas don dam par gnas pa med par brtag par bya'o zhes ston to / /
de'i phyir 'di la don dam par dngos po de gnas pa'am /
mi gnas pa'am /
gnas bzhin pa zhig gnas grang na zhes bya bas brtag pa rnam pa gsum nye bar bzung nas rnam pa thams cad kyang mi 'thad par ston to / /
de la brtag pa dang po bstan pa'i phyir / /
dngos po gnas pa mi gnas te / /
da ltar dang 'das pa'i dus gnyis gcig tu tshogs pa mi srid pa'i phyir dper na shi ba dang skyes pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na shi ba dang skyes pa'i dus gnyis ni gcig tu tshogs pa mi srid pa'i phyir shi ba'i dus na skyes pa'i dus na med pa de bzhin du dngos po gnas zin pa dang da ltar gnas pa'i dus gnyis kyang gcig tu tshogs pa mi srid pa'i phyir dngos po gnas zin pa de gnas par mi byed do / /
yang na gnas pa don med pa nyid du 'gyur ba'i phyir gnas par mi byed do zhes pa ni 'thad pa gzhan gyis brnan pa ste /
gnas zin pa la yang gnas pa don med pa nyid du 'gyur ba'i phyir dang /
gnas pa dang gnas pa po gnyis su yang thal bar 'gyur ba'i phyir gnas pa gnas par mi byed do / /
brtag pa gnyis pa bstan pa'i phyir / /
dngos po ma gnas gnas pa min / /
ma gnas pa'i phyir dper na 'gag pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gag pa la ni gnas pa'i bya ba med pas ma gnas pa'i phyir gnas par mi byed pa de bzhin du dngos po ma gnas pa la yang gnas pa'i bya ba med pas ma gnas pa'i phyir gnas par mi byed do / /
brtag pa gsum pa bstan pa'i phyir gnas bzhin pa yang mi gnas te /
gnas pa dang ma gnas pa ma gtogs par de srid pa'i phyir te zhes bya ba smras so / /
rgyas par ni snga ma bzhin no zhes bya ba ni sngar /
skyes dang ma skyes skye bzhin pa / /
ci ltar bur yang skyed mi byed / /
song dang ma song bsgom pa yis / /
de dag rnam par bshad pa yin / /
zhes bya bas rjes su dpag pa rgyas par bstan pa bzhin du 'dir yang brjod par bya ba dang /
der skye bzhin pa dgag pa'i tshad ma don dam par skye bzhin pa skyed par mi byed de /
ngo bo nyid nges par ma zin pa'i phyir dper na 'gag bzhin pa bzhin no / /
yang na don dam par skye bzhin pa skyed par mi byed de dus gzhan du 'pho ba la mngon par phyogs pa'i phyir dper na 'gag bzhin pa bzhin no zhes bya ba la sogs pa ci skad bstan pa bzhin du 'dir yang don dam par gnas bzhin pa gnas par mi byed de /
ngo bo nyid nges par ma zin pa'i phyir dper na 'gag bzhin pa bzhin no / /
yang na don dam par gnas bzhin pa gnas par mi byed de dus gzhan du 'pho ba la mngon par phyogs pa'i phyir dper na 'gag bzhin pa bzhin no / /
ci ste gnas bzhin pa zhes bya ba de cung zad ni ma gnas pa'o zhes bya bar rtog na de lta na yang de'i gang cung zad gnas pa de ni gnas par mi byed do de'i gnas pa don med pa nyid du 'gyur ba'i phyir ro / /
de'i gang cung zad ma gnas pa de yang gnas par mi byed de gnas pas stong pa'i phyir dper na ma 'ongs pa bzhin no / /
gal te gnas bzhin pa zhes bya ba ni gnas pa la mngon par phyogs pa'o zhe na /
brgal zhing brtag pa ni de gang zhig yin /
gnas pa zhig gam 'o na te ma gnas pa zhig yin zhes bya ba de nyid yin no / /
lan kyang gnas pa ni gnas par mi byed de /
de'i gnas pa don med pa nyid du 'gyur ba'i phyir ro / /
ma gnas pa yang gnas par mi byed de gnas pas stong pa'i phyir dper na ma 'ongs pa bzhin no zhes bya ba de nyid yin no zhes rgyas par brjod par bya ba yin no / /
yang gzhan yang 'di la gnas bzhin pa zhes bya ba ni gang gi cung zad ni gnas cung zad ni ma gnas pa'am /
yang na de las gzhan pa gnas pa'am ma gnas pa zhig yin grang na /
de la gal te gnas pa dang ma gnas pa de gnas pas gnas par byed na re zhig de'i gang cung zad gnas pa de ni gnas pa de las gnas par byas pa ma yin la /
gnas pa de gnas bzhin pa yang ma yin te /
ci'i phyir zhe na de gnas na gnas bzhin pa ma yin zhing gnas bzhin pa gnas par mi byed do zhes kyang brjod pa'i phyir ro / /
gal te cung zad gnas pa de gnas pa med pa kho nar gnas na ni de'i lhag ma yang de bzhin du gnas pa med pa kho nar gnas par 'gyur bar nges so / /
yang na de'i gang cung zad ni gnas pa med pa kho nar gnas la cung zad ni gnas pas gnas par byed pa la khyad par ci yod pa brjod dgos so / /
ci ste de'i gang cung zad gnas pa de yang gnas pa kho nas gnas par byas nas ni de lta na ma gnas pa gnas pas gnas par byed kyi gnas bzhin pa gnas par byed pa ma yin no / /
yang gzhan yang de'i gang cung zad gnas pa de ni gnas pas gnas par mi byed de gnas zin pa'i phyir ro / /
des na de'i lhag ma ma gnas pa gang yin pa gnas pas gnas par byed do zhes bya bar 'gyur te /
de ltar gnas bzhin pa gnas par byed do zhes gang smras pa de nyams par gyur to / /
ci ste de'i gang cung zad gnas pa de yang yang gnas pas gnas par byed na ni de la gnas pa nyid kyis byas pa'i khyad par can du 'gyur ba zhig na mi 'gyur te /
gnas zin pa de la ni yang gnas par bya ba'i phyir bya ba 'ga' yang rtsom par mi byed pas de'i phyir gnas bzhin pa de ni gnas par mi byed do / /
brtag pa gsum po de dag gis ni skye ba khas blangs na yang gnas pa mi 'thad par bstan to / /
da ni skye ba khas ma blangs na yang gnas pa mi 'thad par bstan pa'i phyir /
gang gi tshe don dam par dngos po 'ga' yang yod pa ma yin par bstan pa'i tshul gyis dngos po thams cad kyi skye ba bsal ba de'i tshe /
ma skyes gang yin gnas par byed / /
ces bya ba smras so / /
skye ba khas blangs sam ma blangs kyang rung ste /
dngos po 'ga' yang gnas par mi byed do zhes bya bar dgongs so zhes bya ba ni mjug bsdu ba yin no / /
des na de yod na 'byung ba'i chos yod pa'i phyir ro zhes bya ba'i gtan tshigs kyi don ma grub pa nyid dam don 'gal ba nyid yin no zhes bya ba ni tshad ma'i 'bras bu yin te /
pha rol po skye ba yod par sgrub pa'i gtan tshigs de don dam par sgrub na ni don ma grub pa nyid yin la /
kun rdzob tu sgrub na ni don 'gal ba nyid yin no / /
yang gzhan yang /
dngos po 'gag bzhin nyid la ni / /
gnas pa 'thad par mi 'gyur ro / /
mi mthun pa nyid yin pa'i phyir gang zhig gang dang mi mthun pa de la ni de yod na 'byung ba med de /
dper na snang ba gsal ba dang mun pa bzhin no zhes bya bar dgongs so zhes bya bas ni dngos po thams cad ni mi rtag pa nyid dang rjes su 'brel ba yin pas de la gnas pa mi 'thad par ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snang ba bsal ba dang mun pa ni mi mthun pa nyid yin pa'i phyir snang ba de yod na mun pa 'byung ba med pa de bzhin du dngos po 'gag bzhin pa nyid dang gnas pa yang mi mthun pa nyid yin pa'i phyir 'gag bzhin pa de yod na gnas pa 'byung ba med do zhes bya bar dgongs so / /
gal te 'gag bzhin pa nyid ma yin pa gnas pas nyes pa med do zhe na zhes bya ba ni ci ste gnas pa'i gnas skabs na 'gag par mi 'gyur bas gnas pa yod pa'i phyir nyes pa med do zhes zer na'o / /
de yang mi 'thad par bston pa'i phyir /
gang zhig 'gag bzhin ma yin pa / /
de ni dngos por mi 'thad do / /
'dus byas thams cad mi rtag pa nyid dang rjes su 'brel ba'i phyir ro zhes bya bar dgongs so zhes bya ba smras te /
des ni gal te dngos po gnas pa'i gnas skabs na 'gag par mi 'gyur na de dngos po nyid yin par mi 'thad par ston to / /
de nyid kyi tshad ma bstan pa'i phyir yang na de ni dngos po nyid ma yin te /
'gag bzhin pa ma yin pa'i phyir nam mkha'i me tog bzhin no zhes bya bar dgongs so zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni 'gag bzhin pa ma yin pa'i phyir dngos po nyid ma yin pa de bzhin du 'gag bzhin pa ma yin pa de yang 'gag bzhin pa ma yin pa'i phyir dngos po nyid ma yin no zhes bya bar dgongs so / /
ci ste skye ba'i 'og tu gnas pa'i bya ba mthu che ba'i phyir 'gag bzhin pa yang ma yin dngos po yang ma yin pa dang rtag pa yang ma yin te /
gnas pa'i 'og tu rga ba dang mi rtag pa nyid 'byung ba'i phyir ro zhe na zhes bya ba ni /
pha rol po dag sngar dbu ma pas /
gang zhig 'gag bzhin ma yin pa / /
de ni dngos por mi 'thad do / /
zhes bshad pa de mi rigs par sgrub pa'i tshig yin no / /
de'i lan du 'dir 'grel pa byed pa nyid kyis /
de yang rigs pa ma yin te /
gal te gzugs la sogs pa'i dngos po 'di dag gi gnas pa'i skad cig ma la mi rtag pa nyid med par gyur na phyis kyang de dang ldan par mi 'gyur te /
de med par 'byung ba'i phyir dper na me ni chu med kyang 'byung ba'i tshul can yin pas nam yang chu'i dngos por mi 'gyur ba bzhin no zhes bya ba smras so / /
gal te mthong ba'i phyir dgag tu mi rung ngo / /
zhe na zhes bya ba ni pha rol po dag na re 'jig pa zhes bya ba 'jig rten na mngon sum du mthong ba'i phyir dgag tu mi rung ngo zhes zer ba yin no / /
de'i lan du 'dir 'grel pa byed pa nyid kyis /
de'i phyir de nyid brtag par bya ste /
ci 'jig pa mthong ba de de dang 'brel pa nyid la'am /
'on te de med pa la mthong /
de la brtag pa snga ma la ni gnas pa mi 'grub po /
brtag pa gnyis pa la ni dngos po 'gag bzhin pa ma yin pa nyid mi 'grub pas gnyi ga la yang 'dod pa'i don nyams so zhes bya ba smras so / /
gang dag mkhas su re ba nyid kyis dper na snga na sangs rgyas nyid med pa yang phyis sangs rgyas nyid du 'gyur ba de bzhin du /
snga na 'jig pa med pa yang phyis 'jig pa nyid du 'gyur ro zhe na zhes bya ba ni pha rol po gang dag bdag gis 'di skad smras na sangs rgyas kyi bka' dang sgra'i bstan bcos la mkhas pa nyid du gzhan gyis dpog par 'gyur ro snyam pas /
dper na so so'i skye bo'i gnas skabs kyi sems kyi skad cig ma la snga na sangs rgyas nyid med pa yang phyis sangs rgyas nyid du lung bstan nas sangs rgyas su 'grub par 'gyur ba de bzhin du dngos po gnas pa'i dus na snga na 'jig pa med pa yang phyis 'jig pa'i rkyen dang phrad nas 'jig pa nyid du 'gyur ro zhes zer ba yin no / /
de'i lan du 'dir 'grel pa byed pa nyid kyis /
sgrub pa de ni tha snyad du yang mi gnod do / /
shes pa'i skad cig ma gang la sangs rgyas nyid med pa de ni phyis kyang sangs rgyas nyid du 'gyur bar khas ma blangs pa'i phyir te /
'di ltar nyon mongs pa dang shes bya'i sgrib pa spangs pa'i shes pa'i skad cig ma la sangs rgyas nyid kyi sgrar brjod par bya zhing de la ni sangs rgyas nyid med na mi 'byung ba med pas de ni gyi na'o zhes bya ba smras te /
so so'i skye bo'i gnas skabs kyi sems kyi skad cig ma gang la sangs rgyas nyid med pa de ni phyis kyang sangs rgyas nyid du mi 'gyur la /
sangs rgyas kyi sgrib pa spangs pa'i ye shes de ni sangs rgyas nyid yod na 'byung ba yin pas so so'i skye bo'i dus na sgrib pa spangs pa'i ye shes ni yod la /
sangs rgyas nyid du ni ma grub pa zhig phyis sangs rgyas nyid du 'grub par 'gyur ba ma yin pa'i phyir snga na sangs rgyas nyid med pa dang phyis sangs rgyas nyid du gyur pa gnyis gnas skabs tha dad pas dper mi rung ngo / /
de bzhin du rga ba nyid la yang sbyar bar bya'o zhes bya ba ni 'jig pa snga na med pa phyis 'jig pa nyid du 'gyur ba ma yin gyi snga nas 'jig pa dang ldan pas 'gag bzhin pa yin pa de bzhin du rga ba la yang snga na med pa las phyis rga ba nyid du 'gyur ba ma yin te /
snga nas rga ba dang ldan pas rga bzhin pa yin no zhes bya bar sbyar ro / /
gang gi phyir de ltar rga shi med pa'i dngos po yod pa nyid mi 'thad pa dang ldan pa de'i phyir slob dpon gyis bshad pa /
dngos po thams cad dus kun du / /
rga dang 'chi ba'i chos yin na / /
gang dag rga dang 'chi med par / /
gnas pa'i dngos po gang zhig yin / /
zhes bya bas ni dngos po thams cad mi rtag pa dang rjes su 'brel ba'i phyir rga ba dang 'chi ba'i chos can yin pas gnas pa med par bstan to / /
gang la skye ba yod na gnas pa 'byung bar mthong ba'i skye ba ma grub pas de'i phyir don ma grub pa nyid nyams pa med pa'am /
don 'gal ba nyams pa med do zhes bya ba ni mjug bsdu ba yin te /
sngar pha rol po dag na re skye ba ni yod pa kho na yin te /
de yod na 'byung ba'i chos yod pa'i phyir ro zhes zer ba'i gtan tshigs de don dam par sgrub na ni don ma grub pa nyid yin la /
kun rdzob tu sgrub na ni don 'gal ba nyid yin no / /
yang gzhan yang /
'di la khyed gnas pa la gnas pa yod par 'dod pa de la yang gnas pa de gnas pa gzhan gyis sam /
de nyid kyis gnas par 'dod grang na /
de gnyi ga yang mi rigs pas de'i phyir bshad pa /
gnas pa gnas pa gzhan dang ni / /
de nyid kyis kyang gnas mi rigs / /
ci lta zhe na /
ci ltar skye ba rang dang ni / /
gzhan gyis bskyed pa ma yin bzhin / /
ci ltar skye ba rang nyid kyis skyed par mi rigs she na /
ci skad du /
skye ba 'di ni ma skyes pas / /
rang gi bdag nyid ci ltar skyed / /
ci ste skyes pas skyed byed na / /
skyes na ci zhig bskyed du yod / /
ces smras pa'i phyir ro / /
ci ltar skye ba gzhan gyis bskyed par mi rigs she na /
ci skad du /
gal te skye ba gzhan zhig gis / /
de skyed thug pa med par 'gyur / /
ci ste skye ba med skyes na / /
thams cad de bzhin skye bar 'gyur / /
zhes smras pa'i phyir ro / /
de bzhin du 'dir yang /
gnas pa 'di ni mi gnas pas / /
rang gi bdag nyid ji ltar gnas / /
ci ste gnas pas gnas byed na / /
gnas na ci zhig gnas su yod / /
ces bya ba rnam par bshad pa'i tshig le'ur byas pas skye ba rang gi bdag nyid kyis skyed pa dgag pa'i rjes su 'brang bas gnas pa rang gi bdag nyid kyis gnas pa dgag pa yang brjod par bya'o / /
gal te gnas pa gzhan zhig gis / /
de gnas thug pa med par 'gyur / /
ci ste gnas pa med gnas ni / /
thams cad de bzhin gnas par 'gyur / /
zhes bya ba rnam par bshad pa'i tshig le'ur byas pas 'dir yang skye ba gzhan gyis skyed pa dgag pa'i rjes su 'brang bas gnas pa gzhan gyis gnas pa dgag pa yang brjod par bya'o zhes bya bas ni ci ltar rtsa ba'i skye ba rang dang gzhan gyis skyed par mi byed pa de bzhin du rtsa ba'i gnas pa yang rang dang gzhan gyis gnas par mi byed par bstan to / /
de'i phyir de ltar gnas pa med pas skye ba ni yod pa kho na yin te /
de yod na 'byung ba'i chos yod pa'i phyir ro zhes bya ba'i gtan tshigs kyi don ma grub pa nyid kyi lan gdab dka'o zhes bya ba ni mjug bsdu ba dang tshad ma'i 'bras bu yin te /
de ltar gnas pa med pas sngar pha rol po dag na re skye ba ni yod pa kho na yin te /
de yod na 'byung ba'i chos yod pa'i phyir ro / /
'di na gang med pa de la ni de yod na 'byung ba'i chos med de dper na rus sbal gyi spu med pa la de'i gos 'byung ba med pa bzhin no / /
skye ba yod pa la ni gnas pa'i mtshan nyid 'byung ba'i chos yod pas de'i phyir gtan tshigs ci skad smos pa'i 'thad pas skye ba yod pa kho na yin no zhes zer ba'i gtan tshigs de'i don ma grub par bstan to / /
'dus byas kyi mtshan nyid gsum las gnas pa yang mi 'thad par bsgrubs zin to / /
da ni 'gag pa mi 'thad par bsgrub pa'i phyir je dang por phyogs snga ma nye bar gzhag par bya ste /
de'i phyir 'dir smras pa /
don dam par dngos po rnams kyi skye ba dang gnas pa dag ni yod pa kho na yin te /
de dag dang lhan cig spyod pa'i chos yod pa'i phyir ro / /
'di na gang med pa de la ni de dag dang lhan cig spyod pa'i chos med do / /
dper na rta'i rwa la 'gag pa med pa bzhin no / /
skye ba dang gnas pa dag la ni lhan cig spyod pa'i chos 'gag pa yod pas de'i phyir gtan tshigs ci skad smos pa'i mthus don dam par skye ba dang gnas pa dag yod pa kho na yin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na rta'i rwa la sogs pa med pa gang dag la lhan cig spyod pa'i chos 'gag pa med pa de dag ni don dam par med pa yin gyi /
skye ba dang gnas pa gang dag la lhan cig spyod pa'i chos 'gag pa yod pa de dag ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
dngos po'i 'gag pa yang 'gags pa'am ma 'gags pa'am 'gag bzhin pa zhig 'gag par 'gyur grang na de rnam pa thams cad du mi 'thad pas de'i phyir bshad pa zhes bya ba la sogs pa smras te /
'gag pa de brtag pa rnam pa gsum char du mi 'thad par ston to / /
de la brtag pa dang po bstan pa'i phyir /
'gags pa 'gag par mi byed de / /
shi ba yang 'chi bar 'gyur na mi rung ba'i phyir ro zhes bya ba smras so / /
brtag pa gnyis pa bstan pa'i phyir / /
ma 'gags pa yang 'gag mi byed / /
'gag pas stong pa ni 'gag par mi byed de 'gag pa med pa'i phyir gnas pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gnas pa 'gag pas stong pa ni 'gag pa med pa'i phyir 'gag par mi byed pa de bzhin du mi 'gags pa 'gag pas stong pa yang 'gag pa med pa'i phyir 'gag par mi byed do / /
brtag pa gsum pa bstan pa'i phyir / /
'gag bzhin pa yang de bzhin min / /
'gag par mi byed de 'gags pa dang ma 'gags pa ma gtogs par 'gag bzhin pa mi srid pa'i phyir dang /
skyon gnyi gar 'gyur ba'i phyir ro zhes bya ba smras so / /
yang na don dam par 'gag bzhin pa ni 'gag par mi byed de dus su 'pho ba la mngon par phyogs pa'i phyir skye bar 'dod pa bzhin nam da ltar bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skye bar 'dod pa'am /
da ltar ni dus su 'pho ba la mngon par phyogs pa'i phyir 'gag par mi byed pa de bzhin du 'gag bzhin pa yang dus su 'pho ba la mngon par phyogs pa'i phyir 'gag par mi byed do / /
yang na ci ste 'gag bzhin pa zhes bya ba de cung zad ni 'gags cung zad ni ma 'gags pa'o zhes bya bar rtog na de lta na yang de'i gang cung zad 'gags pa de ni 'gag par mi byed do / /
de'i 'gag pa don med pa nyid du 'gyur ba'i phyir ro / /
de'i gang cung zad ma 'gags pa de yang 'gag par mi byed de 'gag pas stong pa'i phyir dper na ma 'ongs pa bzhin no / /
gal te 'gag bzhin pa zhes bya ba ni 'gag pa la mngon par phyogs pa'o zhe na /
brgal zhing brtag pa ni de gang zhig yin /
'gags pa zhig gam /
'on te ma 'gags pa zhig yin zhes bya ba de nyid yin no / /
lan kyang 'gags pa ni 'gag par mi byed de /
de'i 'gag pa don med pa nyid du 'gyur ba'i phyir ro / /
ma 'gags pa yang 'gag par mi byed de 'gag pas stong pa'i phyir dper na ma 'ongs pa bzhin no zhes bya ba de nyid yin no / /
gzhan yang 'di la 'gag bzhin pa zhes bya ba ni cung zad ni 'gags cung zad ni ma 'gags pa'am /
yang na de las gzhan pa 'gags pa'am ma 'gags pa zhig yin grang na /
de la gal te 'gags pa dang ma 'gags pa de 'gag pas 'gog par byed na /
re zhig de'i gang cung zad 'gags pa de ni 'gag pa des bkag pa ma yin la /
'gags pa de 'gag bzhin pa yang ma yin te /
ci'i phyir zhe na /
de 'gags na 'gag bzhin pa ma yin zhing 'gag bzhin pa 'gog par byed do zhes brjod pa'i phyir ro / /
gal te cung zad 'gags pa de 'gag pa med pa kho nar 'gags na ni de'i lhag ma yang de bzhin du 'gag pa med pa kho nar 'gag par 'gyur bar nges so / /
yang na de'i gang cung zad ni 'gag pa med pa kho nar 'gags la cung zad ni 'gag pas 'gag par byed pa la khyad par ci yod pa brjod dgos so / /
ci ste de'i gang cung zad 'gags pa de yang 'gag pa kho nas bkag na ni de lta na ma 'gags pa 'gag pas 'gag par byed kyi /
'gag bzhin pa 'gag par byed pa ma yin no / /
yang gzhan yang de'i gang cung zad 'gags pa de ni 'gag pas 'gag par mi byed de 'gags zin pa'i phyir ro / /
des na de'i lhag ma ma 'gags pa gang yin pa de 'gag pas 'gag par byed do zhes bya bar 'gyur te /
de lta na 'gag bzhin pa 'gag par byed do zhes gang smras pa de nyams par 'gyur ro / /
ci ste de'i gang cung zad 'gags pa de yang /
yang 'gag pas 'gag par byed na ni de la 'gag pa gnyis kyis byas pa'i khyad par can du 'gyur ba zhig na mi 'gyur te /
'gags zin pa de la ni yang dgag par bya ba'i phyir bya ba 'ga' yang rtsom par mi byed pas de'i phyir 'gag bzhin pa de yang 'gag par mi byed do / /
brtag pa gsum po de dag gis ni skye ba khas blangs na yang 'gag pa mi 'thad par bstan to / /
da ni skye ba khas ma blangs na yang 'gag pa mi 'thad par bstan pa'i phyir /
yang na dngos po thams cad kyi skye ba bkag pa'i phyir /
ma skyes gang zhig 'gag par byed /
ma skyes pa la ni 'gag pa mi srid de ma skyes pa'i phyir dper na mo gsham gyi bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu ni ma skyes pa'i phyir 'gag pa mi srid pa de bzhin du ma skyes pa yang ma skyes pa'i phyir 'gag pa mi srid do / /
de'i phyir de ltar skye ba khas blangs sam khas ma blangs kyang rung ste /
'gag pa ji ltar yang mi 'grub bo zhes bya ba ni mjug bsdu ba yin no / /
yang gzhan yang 'di la 'gag pa ni gnas pa'am ma gnas pa la brtag grang na de ni gnyi ga la yang mi rung ste zhes bya bas ni brtag pa de gnyi ga la yang 'gag pa mi 'thad par ston to / /
de la re zhig brtag pa snga ma bstan pa'i phyir / /
re zhig dngos po gnas pa la / /
'gag pa 'thad par mi 'gyur ro / /
gnas pa'i bya ba skyes pa la gnas pa dang mi mthun pa'i 'gag par mi 'thad de /
gnas pa'i phyir de ni grags pa yin no zhes bya ba smras so / /
brtag pa gnyis pa bstan pa'i phyir gal te ma gnas pa la 'gag pa yod pas nyes pa med do zhe na /
dngos po ma gnas pa la yang / /
'gag pa 'thad par mi 'gyur ro / /
ma gnas pa'i phyir dper na 'gags pa bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gags pa ni ma gnas pa'i phyir 'gag par mi 'thad pa de bzhin du ma gnas pa yang ma gnas pa'i phyir 'gag par mi 'thad do / /
yang gzhan yang 'di la gnas skabs 'di gnas skabs de nyid kyis gnas pa 'gag gam gnas skabs gzhan gyis gnas pa 'gag ces bya ba ni dngos po gnas skabs gang gis gnas pa'i gnas skabs de nyid kyis 'gag gam /
gnas skabs gzhan gyis gnas pa 'gag grang na /
brtag pa gnyi ga yang mi 'thad par ston to / /
des cir 'gyur zhes bya ba ni 'dri ba'i tshig yin no / /
brtag pa snga ma bstan pa'i phyir / /
gnas skabs de yis gnas pa ni / /
de yis 'gag pa nyid mi 'gyur / /
gnas skabs gang gis sngar nye bar mtshon pa'i gnas skabs des ni 'gag pa nyid du mi 'gyur te /
sngon gyi ngo bo nyid yongs su ma spangs pa'i phyir dper na 'o ma 'o ma'i gnas skabs nyid kyis 'gag pa nyid du mi 'gyur ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'o ma 'o ma'i gnas skabs de nyid kyis gnas pa ni sngon gyi ngo bo nyid yongs su ma spangs pa'i phyir gnas skabs de nyid kyis 'gag pa nyid du mi 'gyur ba de bzhin du dngos po gzhan gnas skabs gang gis sngar nye bar mtshon pa'i gnas skabs de nyid kyis gnas pa yang sngon gyi ngo bo nyid yongs su ma spangs pa'i phyir gnas skabs des 'gag pa nyid du mi 'gyur ro / /
brtag pa gnyis pa bstan pa'i phyir / /
gnas skabs gzhan gyis gnas pa yang / /
gzhan gyis 'gag pa nyid mi 'gyur / /
zhes bya ba la sogs pa smras so / /
nyid ces bya ba'i sgra ni nges par gzung ba'i don to /
'dir gzhan gyis 'gag pa nyid du mi 'gyur zhes bya bar blta'i /
gzhan du na gzhan ma yin pas 'gog go zhes bya bar 'gyur ro zhes bya ba ni /
gzhan gyis 'gag pa nyid mi 'gyur / /
zhes bya ba nyid bshad pa ste /
gzhan nyid kyis ni 'gag mi 'gyur / /
zhes bya bar mi sbyar ro zhes bya ba'i tha tshig go / /
de ni dam bca' ba nye bar gzhag pa'o zhes bya ba ni gnas skabs gzhan gyis gnas pa yang gzhan gyis 'gag pa nyid du mi 'gyur ba de ni 'dir dam bca' ba nye bar gzhag pa ste /
phyogs yin no / /
gzhan nyid kyis chos gtan tshigs ni gzhan nyid yin no zhes bya ba ni gnas skabs gzhan gyis gnas pa yang gzhan gyis 'gag pa nyid du mi 'gyur bar sgrub pa'i chos gtan tshigs ni gzhan nyid yin no zhes bya bar sbyar ro / /
'dir rjes su dpag pa ni don dam par 'o ma ni zho'i gnas skabs kyis 'gag par mi 'gyur te /
de las gzhan nyid yin pa'i phyir dper na de la gzhan pa'i phru ba la sogs pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'o ma las gzhan pa'i phru ba la sogs pa ni 'o ma las gzhan nyid yin pa'i phyir 'o ma phru ba'i gnas skabs kyis 'gag pa nyid du mi 'gyur ba de bzhin du 'o ma las gzhan pa'i zho yang 'o ma las gzhan nyid yin pa'i phyir 'o ma zho'i gnas skabs kyis 'gag pa nyid du mi 'gyur ro / /
phyir rgol ba dag na re 'gag pa ni yod pa kho na yin te /
dngos po la brten pa'i phyir dper na tshos pa bzhin no zhes zer na zhes bya ba ni chos thams cad la skye ba med pas 'gag pa yang med par sgrub pa'i phyogs snga ma yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras chan tshos pa ni 'bras chan gyi dngos po la brten pa'i phyir yod pa kho na yin pa de bzhin du 'gag pa yang dngos po la brten pa'i phyir yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la bshad pa /
gang tshe chos rnams thams cad kyi / /
skye ba 'thad par mi 'gyur ba / /
de tshe chos rnams thams cad kyi / /
'gag pa 'thad par mi 'gyur ro / /
gang gi tshe ci skad bstan pa'i tshul gyis chos thams cad kyi skye ba mi 'thad pa de'i tshe 'gag pa yang mi 'thad de /
tshos par bya ba dang tshos pa ma grub pas dpe med pa'i phyir ro zhes bya bar dgongs so zhes smras so / /
yang gzhan yang 'di la 'gag pa ni dngos po yod pa'am med pa la brtag grang na zhes bya bas ni brtag pa de gnyi ga la yang 'gag pa mi 'thad par ston to / /
de la re zhig brtag pa snga ma bstan pa'i phyir /
re zhig dngos po yod pa la / /
'gag pa 'thad par mi 'gyur ro / /
mi mthun pa nyid yin pa'i phyir dper na me dang grang ba nyid bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me dang grang ba nyid ni mi mthun pa nyid yin pa'i phyir me la grang ba nyid mi 'thad pa de bzhin du dngos po yod pa dang 'gag pa yang mi mthun pa nyid yin pa'i phyir dngos po yod pa la 'gag pa mi 'thad do / /
de'i phyir /
dngos dang dngos po med pa dag /
gcig nyid na ni 'thad pa med / /
ces bya ba smras so zhes bya ba ni mjug bsdu ba dang tshad ma'i 'bras bu yin no / /
ci ste yang dngos por gyur nas de nyid dang bral ba na dngos po med pa zhes bya'o snyam na zhes bya ba ni ci ste pha rol po dag 'di snyam du /
sngar dngos por gyur nas de nyid dang bral ba na dngos po med pa zhes bya bas dngos po yod pa la 'gag pa 'thad par 'gyur bar sems na'o / /
de mi 'thad par bstan pa'i phyir 'dir 'grel pa byed pa nyid kyis /
'o na ni de nyid kyis don dam par phyi nang gi dngos po rnams la ngo bo nyid med pa nyid yin te /
dngos por gyur nas dngos po med par gyur pas ngo bo nyid med pa nyid ches gsal bar bstan te /
sgyu ma la sogs pa bzhin no zhes bya ba smras te /
ma grub pa'i sngon rol gyi gnas skabs nyid du yang 'gag par 'gyur bas dngos po rnams ngo bo nyid med pa nyid yin no // //
bam po bzhi bcu pa /
brtag pa phyi ma bstan pa'i phyir / /
ci ste dngos po med pa la rtog ste zhes bya ba la sogs pa smras te ci ste dngos po med pa la 'gag pa yod par rtog na de yang mi 'thad par ston to / /
dngos po med pa la 'gag pa yod par rtog pa dag su zhe na /
gzhan sel bar smra ba dag ste /
de'i phyir ci ltar kha cig na re gzugs kyi blo ni bdag nyid las gzhan med pa'i yul can yin te /
de mthong na de'i blo skye ba'i phyir ro / /
'di na gang mthong na gang gi blo skye ba de ni de'i yul can yin te /
dper na rta la sogs pa'i bdag nyid gzhan med pa'i lkog shal la sogs pa mthong na ba lang gi blo skye ba bzhin no / /
de bzhin du ro la sogs pa'i bdag nyid gzhan med pa'i gzugs mthong na gzugs kyi blo skye bas de'i phyir gzugs kyi blo ni bdag nyid las gzhan med pa'i yul can yin no zhes zer ba lta bu'o zhe na zhes bya ba smras te /
de ni gzhan sel bar smra ba dag dngos po med pa la 'gag pa yod par sgrub pa'i rjes su dpag pa yin no / /
de dag kyang chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na ba lang ngo snyam pa'i blo ni rta la sogs pa'i bdag nyid gzhan med pa'i lkog shal la sogs pa mthong na ba lang gi blo skye ba'i phyir ba lang gi bdag nyid las gzhan pa rta la sogs pa med pa'i yul can yin pas de'i yul ba lang gi bdag nyid las gzhan pa rta la sogs pa'i dngos po med pa de la ni so sor ma brtags par 'gog pa'i tshul gyis 'gag pa yod pas /
rta la sogs pa'i dngos po med pa 'gag pa yod pa de bzhin du gzugs so snyam pa'i blo yang ro la sogs pa'i bdag nyid gzhan med pa'i gzugs mthong na gzugs kyi blo skye ba'i phyir gzugs kyi bdag nyid las gzhan pa ro la sogs pa med pa'i yul can yin pas /
de'i yul gzugs kyi bdag nyid las gzhan pa ro la sogs pa'i dngos po med pa de la yang so sor ma brtags par 'gog pa'i tshul 'gag pa yod pas ro la sogs pa'i dngos po med pa la yang 'gag pa yod do zhes zer ro / /
'di skad bstan te de dag gi gzhung las sgra'i don ni gzhan sel ba yin te /
dper na ba lang zhes bya ba'i sgra brjod pa'i dus na des rta la sogs pa'i dngos po gzhan thams cad bsal bas rta la sogs pa gzhan bsal ba de dag gi dngos po med pa de dag la ni so sor ma brtags par 'gog pa'i tshul gyis 'gag pa yod pas rta la sogs pa'i dngos po med pa la 'gag pa yod pa de bzhin du gzugs zhes bya ba'i sgra brjod pa'i dus na des kyang ro la sogs pa'i dngos po gzhan thams cad bsal bas ro la sogs pa gzhan bsal ba de dag gi dngos po med pa de dag la yang so sor ma brtags par 'gog pa'i tshul gyis 'gag pa yod pas /
ro la sogs pa'i dngos po med pa la yang 'gag pa yod do / /
sgra'i don gzhan sel ba de sgrub pa'i tshad ma ni gzugs kyi blo ni bdag nyid las gzhan med pa'i yul can yin te /
de mthong na de'i blo skye ba'i phyir dper na rta la sogs pa'i bdag nyid gzhan med pa'i lkog shal la sogs pa mthong na ba lang gi blo skye ba bzhin no zhes bya ba yin te ci ltar ba lang gi blos ba lang mthong na ba lang gi blo skye ba'i phyir ba lang gi blo ni ba lang gi bdag nyid las gzhan pa rta la sogs pa med pa'i yul can yin pas /
ba lang gi blos kyang yul ba lang ma gtogs par rta la sogs pa'i dngos po gzhan thams cad bsal ba de bzhin du gzugs kyi blos kyang gzugs mthong na gzugs kyi blo skye ba'i phyir gzugs kyi blo ni gzugs kyi bdag nyid las gzhan pa ro la sogs pa med pa'i yul can yin pas gzugs kyi blos kyang yul gzugs ma gtogs pa ro la sogs pa'i dngos po gzhan thams cad bsal to / /
ci ltar gzugs kyi blo bdag nyid las gzhan med pa'i yul can gyis gzugs kyi bdag nyid las gzhan pa ro la sogs pa dngos po gzhan thams cad sel ba de bzhin du gzugs kyi sgra bdag nyid las gzhan med pa'i yul can gyis kyang gzugs kyi bdag nyid las gzhan pa sgra la sogs pa dngos po gzhan thams cad sel bar byed pas sgra'i don ni gzhan sel ba yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te zhes bya ba smras so / /
ci'i phyir de rigs pa ma yin zhe na /
de nyid kyis gtan tshigs de ma grub pa'i phyir dang zhes bya ba smras te /
gzhan sel ba smra ba dag gi gtan tshigs de mthong na de'i blo skye ba'i phyir ro zhes bya ba de nyid kyis gtan tshigs de ma grub pa'i phyir rigs pa ma yin no zhes bya bar sbyar ro / /
ci ltar ma grub ce na /
de mthong na de'i blo skye ba'i phyir ro zhes bya ba'i gtan tshigs de'i don gang yin /
gal te de zhes bya ba'i sgra gzugs la snyegs te /
gzugs de mthong na gzugs de'i blo skye ba'i phyir zhes bya ba'i gtan tshigs des gzugs kyi blo de bdag nyid las gzhan med pa'i yul can yin par sgrub na ni 'o na de lta na gzugs mthong zhing gzugs kyi blo skye ba de bdag nyid las gzhan med pa'i yul can yin par mi rung ste /
gzugs kyi bdag nyid yod pa'i yul can yin par 'gyur bas des na gzugs kyi blo ni bdag nyid las gzhan med pa'i yul can yin te zhes bya bar bsgrubs pa de mi 'grub pas gtan tshigs de rigs pa ma yin no / /
'on te gzugs kyi blo ni bdag nyid las gzhan med pa'i yul can yin te zhes bya bar sgrub na ni des na gzugs mthong ngo zhes bya bar yang mi rung la gzugs kyi blo skye zhes byar yang mi rung ste 'di ltar ci yang med pa'i yul can gyi blo zhig skye bas /
des na ci ltar sgra la mig gi bzung ba nyid med pa de bzhin du blo la yang gzugs mthong ba yang med la gzugs kyi blo skye ba yang med pas de lta na ci yang med pa'i yul can gyi blo la gzugs kyi bdag nyid kyi blo yang med pa'i phyir gzugs kyi bdag nyid kyi blo yod pa la ltos nas ro la sogs pa'i bdag nyid gzhan med pa'i yul can yin te zhes bya bar sgrub pa'i phyogs kyi khyad par ma grub pas gtan tshigs kyi gzhi yang ma grub pa'i phyir gzugs kyi blo ni bdag nyid las gzhan med pa'i yul can yin te zhes bya bar sgrub pa de mi 'grub pas gtan tshigs de rigs pa ma yin no / /
ci ste de zhes bya ba'i sgra yul med pa nyid la snyegs te /
yul med pa de mthong na yul med pa de'i blo skye ba'i phyir zhes bya ba'i gtan tshigs des gzugs kyi blo de bdag nyid las gzhan med pa'i yul can yin par sgrub na ni des na 'di skad bstan par 'gyur te /
blo ni bdag nyid las gzhan med pa'i yul can yin te /
yul med pa'i phyir ro zhes bya bar 'gyur bas gtan tshigs de dam bcas pa'i don gyi phyogs gcig yin pa'i phyir mi 'grub pas rigs pa ma yin no / /
gzhan yang /
dpe la bsgrub par bya ba chos ma tshang ba'i skyon yod pa'i phyir yang rigs pa ma yin te /
'di ltar ba lang ngo snyam pa'i blo ni med pa'i yul can ma yin te /
ba lang ngo snyam pa'i blo'i yul ni ba lang gi dngos po yod pa kho na yin pas des na pha rol po'i dpe ba lang gi blo skye ba bzhin no zhes bya ba de la bsgrub par bya ba chos med pa'i yul can yin te zhes bya ba de ma tshang ba'i skyon yod pa'i phyir rigs pa ma yin no / /
gzhan yang gzugs kyi blo ni gzugs kyi bdag nyid las gzhan pa ro la sogs pa med pa'i yul can yin te zhes bya ba de la gzugs zhes bya ba de ni rnam par rtog pa gcig go / /
ro la sogs pa zhes bya ba de ni rnam par rtog pa gnyis pa'o / /
gzugs kyi bdag nyid las zhes bya ba de ni rnam par rtog pa gsum pa'o / /
ro la sogs pa gzhan zhes bya ba de ni rnam par rtog pa bzhi pa'o / /
med do zhes bya ba de ni rnam par rtog pa lnga pa ste skad cig ma gcig la rnam par rtog pa lnga dus gcig tu 'byung ba mi srid pa'i phyir sgra'i don gzhan sel ba zhes bya ba de mi rigs so / /
de ltar gzhan sel bar smra ba dag dngos po med pa la 'gag pa yod par 'dod pa'i phyogs mi 'thad par bstan nas /
da ni gzhan gang dag dngos po med pa la 'gag pa yod par 'dod pa de dag dgag pa'i phyir /
yang bshad pa /
dngos po med par gyur pa la'ang /
'gag pa 'thad par mi 'gyur ro / /
med pa'i phyir /
mgo gnyis pa la ci ltar ni / /
gcad du med pa de bzhin no / /
zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mgo gnyis pa med pa ni med pa'i phyir gcad du med pa de bzhin du dngos po med pa'i phyir 'gag par mi 'gyur ro / /
'dis ni med pa nyid du rjes su dpog pas 'gog pa med pa nyid kyis dngos po med pa la 'gag pa yod par smra ba rnams kyi dam bcas pa la chos can gyi ngo bo nyid bsal ba'i skyon yod par ston to zhes bya ba ni tshig le'ur byas pa gong ma 'dis ni pha rol po dngos po med pa la 'gag pa yod par smra ba rnams dngos po med pa nyid du rjes su dpog pas dngos po med pa la 'gag pa yang med pa nyid kyis de rnams kyi dam bcas pa la chos can dngos po med pa zhes bya ba 'gag pa yod par sgrub pa'i ngo bo nyid bsal ba'i skyon yod par bstan te /
de dag gi rjes su dpag pa nyid kyis dngos po med pa la 'gag pa yod par dam bcas pa mi 'grub par bstan to zhes bya ba'i tha tshig go / /
yang gzhan yang khyed cag 'gag pa'i 'gag pa zhes smras pa de don dam par yod na rang gi bdag nyid kyis sam gzhan gyi bdag nyid kyis 'gag par 'gyur grang na /
de la /
'gag pa 'gag pa gzhan dang ni / /
de nyid kyis kyang 'gag mi rigs / /
ci ltar zhe na /
ci ltar skye ba rang dang ni / /
gzhan gyis bskyed pa ma yin bzhin / /
ci ltar skye ba rang nyid kyis skyed par mi rigs zhe na /
ci skad du /
skye ba 'dis ni ma skyes pas / /
rang gi bdag nyid ci ltar skyed / /
ci ste skyes pas skyed byed na / /
skyes na ci zhig bskyed du yod / /
ces smras pa'i phyir ro / /
ci ltar skye ba gzhan gyis bskyed par mi rigs she na /
ci skad du /
gal te skye ba gzhan zhig gis / /
de skyed thug pa med par 'gyur / /
ci ste skye ba med skye na / /
thams cad de bzhin skye bar 'gyur / /
zhes smras pa'i phyir ro / /
de bzhin du 'dir yang /
'gag pa 'di ni ma 'gags pas / /
rang gi bdag nyid ci ltar 'gag /
ci ste 'gag pas 'gag byed na / /
'gags na ci zhig 'gag tu yod / /
ces bya ba rnam par bshad pa'i tshig le'ur byas pas /
skye ba rang gi bdag nyid kyis skyed pa dgag pa'i rjes su 'brang bas 'gag pa rang gi bdag nyid kyis 'gag pa dgag pa yang brjod par bya'o / /
gal te 'gag pa gzhan zhig gis / /
de 'gag thug pa med par 'gyur / /
ci ste 'gag pa med 'gag na / /
thams cad de bzhin 'gag par 'gyur / /
zhes bya ba rnam par bshad pa'i tshig le'ur byas pas 'dir yang skye ba gzhan gyis skyed pa dgag pa'i rjes su 'brang bas 'gag pa gzhan gyis 'gag pa dgag pa yang brjod par bya'o zhes bya bas ni ci ltar rtsa ba'i skye ba rang dang gzhan gyis skyed par mi byed pa de bzhin du rtsa ba'i 'gag pa yang rang dang gzhan gyis 'gag par mi byed par bstan to / /
gang dag 'jig pa can rnams ni 'jig pa'i rgyus 'jig go zhes zer ba de dag la 'di skad ces brjod par bya ste zhes bya bas ni gang dag 'jig pa la rgyu yod par 'dod pa dag gi gzhung mi 'thad par ston to / /
de nyid kyi tshad ma bstan pa'i phyir gang zhig gang gi 'jig pa'i rgyu yin no zhes nges par shes pa de ni de'i 'jig pa'i rgyu ma yin te /
de las gzhan yin pa'i phyir dper na de las gzhan dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'jig pa'i rgyu de las gzhan pa 'jig pa'i rgyu ma yin pa dag ni 'jig pa de las gzhan yin pa'i phyir de'i 'jig pa'i rgyu ma yin pa de bzhin du gang zhig gang gi 'jig pa'i rgyu yin no zhes nges par shes pa de yang 'jig pa de las gzhan yin pa'i phyir de'i 'jig pa'i rgyu ni ma yin no / /
de'i phyir de ltar bsgrub pa rgyas pa ci skad bstan pas skye ba dang gnas pa dang 'gag pa bsal ba'i phyir rab tu byed pa'i dang por pha rol pos smras pa'i gtan tshigs dang dpe dag don dam par ni don ma grub pa nyid dang med pa nyid yin la /
kun rdzob tu gtan tshigs dang dpe dag brjod na ni don 'gal ba nyid yin no zhes bya ba ni skabs 'di'i mjug bsdu ba dang tshad ma'i 'bras bu yin no / /
ci skad bstan pa'i tshul gyis 'bras bu'i dbang gis mjug bsdu ba'i phyir /
skye dang gnas dang 'jig pa dag /
ma grub phyir ni 'dus byas med / /
de la pha rol pos don dam par 'dus byas phung po dang khams dang skye mched dag la 'dus byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes gang smras pa de ma grub po zhes bya ba ni rab tu byed pa'i skabs spyi'i mjug bsdu ba dang tshad ma'i 'bras bu yin no / /
gang dag don dam par ba lang la sogs pa 'dus byas dag yod pa kho na yin te /
de dag gi mtshan nyid lkog shal la sogs pa dag yod pa'i phyir ro zhes zer ba de dag la yang zhes bya ba la sogs pas ni 'di skad bstan te /
sngar ni 'dus byas kyi spyi'i mtshan nyid skye ba dang gnas pa dang 'jig pa dag dgag par bstan to / /
da ni bye brag pa la sogs pas 'dus byas kyi rang rang gi mtshan nyid so sor nges pa gang yod par brtags pa dgag pa ston te /
de dag gi sgrub pa de yang chos can dang /
bsgrub par bya ba chos dang /
sgrub pa'i chos yin par sbyar ro / /
de dag dgag pa yang sngar 'dus byas kyi spyi'i mtshan nyid dgag pa'i rjes su dpag pa ci skad bstan pa bzhin du byas te /
de'i phyir de bzhin du ci lkog shal la sogs pa mtshan nyid de dag mtshan nyid dang bcas pa yin nam 'on te mtshan nyid med pa yin zhes brgal zhing brtag par bya'o / /
de la gal te de dag mtshan nyid dang bcas pa yin na ni de lta na lkog shal la sogs pa de dag ba lang gi ba lang nyid dam 'dus byas nyid mtshon par byed pa ma yin te /
mtshan nyid dang bcas pa'i phyir dper na ba lang gi rdzas bzhin no / /
ci ste de dag mtshan nyid med pa yin na ni mtshan nyid med pa'i phyir de dag rang nyid mi 'grub pas de dag gi mtshan nyid kyis gzhi mtshon par mi nus so zhes snga ma bzhin du rgyas par sbyar ro zhes bya ba smras te /
ci ltar sngar /
gal te skye ba 'dus byas na / /
de la mtshan nyid gsum ldan 'gyur / /
ci ste skye ba 'dus ma byas / /
ci ltar 'dus byas mtshan nyid yin / /
zhes bya bas don dam par skye ba la sogs pa 'dus byas nyid ni 'dus byas kyi mtshan nyid yin par mi 'dod de /
'dus byas yin pa'i phyir dper na mtshan nyid kyi gzhi bzhin no zhes bya ba dang /
don dam par skye ba 'dus ma byas ni 'dus byas kyi mtshan nyid du 'gyur bar 'os pa ma yin te /
'dus ma byas yin pa'i phyir dper na nam mkha' bzhin pas rang gi rjes su dpag pa la gnod do zhes bya ba dang /
gal te mtshan nyid kyi gzhi 'khor lo yang mtshan nyid kyi gzhi skyes bu chen po gzhan mtshon par byed pa'i mtshan nyid yin pa'i phyir ma nges pa nyid do zhe na /
mtshan nyid kyi gzhi 'khor lo ni mtshan nyid kyi gzhi skyes bu chen po gzhan la 'dus byas nyid du mtshon par byed pa nyid ma yin pa'i phyir mi mthun pa'i phyogs med pas ma nges pa nyid ma yin no zhes rjes su dpag pa brgal ba'i lan dang bcas pa rgyas par bstan pa bzhin du 'dir yang /
gal te mtshan nyid 'dus byas na / /
de la mtshan nyid gsum ldan 'gyur / /
ci ste mtshan nyid 'dus ma byas / /
ci ltar 'dus byas mtshan nyid yin / /
zhes bya bas don dam par lkog shal la sogs pa 'dus byas nyid ni 'dus byas kyi mtshan nyid yin par mi 'dod de /
'dus byas yin pa'i phyir dper na mtshan nyid kyi gzhi ba lang gi rdzas bzhin no zhes bya ba dang /
don dam par lkog shal la sogs pa 'dus ma byas ni 'dus byas kyi mtshan nyid du 'gyur bar 'os pa ma yin te /
'dus ma byas yin pa'i phyir dper na nam mkha' bzhin pas rang gi rjes su dpag pa la gnod do zhes bya ba dang /
gal te mtshan nyid kyi gzhi ba lang yang mtshan nyid kyi gzhi phyugs bdag chen po gzhan mtshon par byed pa'i mtshan nyid yin pa'i phyir ma nges pa nyid do zhe na /
mtshan nyid kyi gzhi ba lang gi mtshan nyid kyi gzhi phyugs bdag chen po gzhan la 'dus byas nyid du mtshon par byed pa nyid ma yin pa'i phyir mi mthun pa'i phyogs med pas ma nges pa nyid ma yin no zhes ci rigs pas rjes su dpag pa brgal ba'i lan dang bcas pa dag rgyas par sbyar ro / /
de dag la mtshan nyid gzhan dag yod na ni thug pa med par thal bar 'gyur la /
mtshan nyid gzhan med na ni mtshan nyid kyi gzhi la yang thal ba de nyid du 'gyur ro zhes bya ba la sogs pa yang brjod par bya'o zhes bya ba ni ci ltar sngar /
skye dang gnas dang 'jig rnams la / /
'dus byas mtshan nyid gzhan zhig ni / /
gal te yod na thug pa med / /
med na de dag 'dus byas min / /
zhes ci skad bstan pa bzhin du 'dir yang /
rang gi mtshan nyid so so la / /
'dus byas mtshan nyid gzhan zhig ni / /
gal te yod na thug pa med / /
med na de dag 'dus byas min / /
zhes bya ba la sogs pa ci rigs par brjod par bya'o / /
gzhan dag na re don dam par 'dus byas ni yod pa kho nar shes par bya ste /
gnyen po dang bcas pa'i phyir ro / /
'di na gang med par shes pa de ni gnyen po dang bcas pa ma yin te /
dper na mo gsham gyi bu bzhin no / /
'dus byas la ni gnyen po 'dus ma byas yod pas de'i phyir gtan tshigs ci skad smos pa'i mthus don dam par 'dus byas yod pa kho nar shes par bya ste /
des na rjes su dpag pa sngar smras pa dag la 'gal ba 'khrul pa med pa'i gnod pa yod cing phung po la sogs pa dag kyang 'grub po zhes zer ro zhes bya ba ni rang gi sde pa dag rigs pa can gyi rgyu thabs kyis 'dus ma byas yod pa'i sgo nas 'dus byas yod par sgrub pa yin te /
de dag gi sgrub pa de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang mjug bsdu ba yin par go rims bzhin du sbyar te /
rjes su dpag pa des na dbu ma pas sngar smras pa'i rjes su dpag pa dag la 'gal ba 'khrul pa med pa'i gnod pa yod cing kho bo cag gi sgrub pa phung po la sogs pa dag kyang 'grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'di la 'dus byas rab tu grub na ni de bsal bas 'dus ma byas zhes bya ba rdzas cung zhig yod par brjod du yang rung grang na /
'dus byas de brtags na yod pa ma yin pas de'i phyir /
'dus byas rab tu ma grub pas / /
'dus ma byas ni ci ltar 'grub / /
tha snyad du yang ri bong gi rwa bzhin du ma skyes pas rdzas nyid du ma grags so zhes bya bar dgongs te /
de'i phyir gtan tshigs la sogs pa de dag mi srid pa nyid do zhes bya ba smras te /
'dus byas yod na de la ltos nas 'dus ma byas kyang ring po la ltos nas thung ngu 'grub pa'i tshul du 'grub pas 'dus ma byas yod pa'i sgo nas 'dus byas sgrub tu yang rung grang na /
'dus byas ma grub pas 'dus ma byas zhes bya ba ni tha snyad du yang ri bong gi rwa bzhin du ma skyes pas rdzas nyid du ma grags pa'i phyir pha rol po dag gi gtan tshigs la sogs pa de dag mi srid pa nyid do / /
'dir smras pa /
gal te don dam par skye ba la sogs pa dag mtshan nyid ma yin par ston na de lta na de dag 'dus byas kyi mtshan nyid yin pa nyid bsal ba rjes su bsgrubs pas phyogs dang gtan tshigs dang dpe'i gzhi la sogs pa ma grub pa'i skyon du 'gyur ro zhes bya ba ni rang gi sde pa dag dbu ma pa la mtshan nyid dang /
mtshan nyid kyi gzhi ma grub pas phyogs dang gtan tshigs dang dpe'i gzhan la sogs pa ma grub pa'i skyon yod do zhes zer ba yin no / /
de skad ces zer ba de'i lan du 'grel pa byed pa nyid kyis /
'dir bshad pa /
don dam par yod pa ma yin yang tha snyad du /
rmi lam ci bzhin sgyu ma bzhin / /
dri za'i grong khyer ji bzhin du / /
yod pa nyid du khas blangs pa'i phyir skyon med do zhes bya ba la sogs pa smras so / /
rmi lam ci bzhin zhes bya ba'i dpe bstan pa'i phyir ci ltar rmi lam rnam par brtags pa nyams su myong ba dran pa dang /
chos dang /
chos ma yin pa dang /
lhas byin gyis brlabs pa'i rgyu can yul 'dod pa dang /
mi 'dod pa dag dang phrad pa nye bar dmigs pa'i 'bras bu dang ldan pa brtags na ngo bo nyid med kyang tha snyad du yod pa la sogs pa'i blo'i rgyu nyid kyis yul nyid du 'gyur ba dang zhes bya ba smras te /
des ni rmi lam gyi rgyu dang 'bras bu dang ngo bo nyid bstan to / /
de la rmi lam gyi rgyu ni rnam pa bzhi ste /
rnam par brtags pa nyams su myong ba dran pa dang /
chos dang /
chos ma yin pa dang /
lhas byin gyis brlabs pa'o / /
de la yang rnam par brtags pa nyams su myong ba dran pa ni sngon gnyid ma log pa'i gnas skabs na yul gyi mtshan ma phyi rol na med bzhin du sems kyis rnam par brtags pa nyams su myong ba gnyid log pa'i tshe dran pa na rgyu des rmi lam rmi bar 'gyur ba'o / /
chos ni sngon gnyid ma log pa'i gnas skabs na dge ba'i chos rgya chen po spyad pa'i rgyus gnyid log pa'i tshe na rmi lam bzang po rmi bar 'gyur ro / /
chos ma yin pa de las bzlog pa'o / /
lhas byin gyis brlabs pa ni 'phags pa kA t+yA ya na chen po'i mthus sa ra nas rmi lam rmis pa lta bu ste /
rmi lam gang las rgyu de bzhi yod pa ni de dag gi rgyu can zhes bya'o / /
rmi lam gyi 'bras bu ni gnyid log pa'i gnas skabs na yul 'dod pa dang mi 'dod pa nyams su myong ba ste /
de yang rnam pa gnyis te yul 'dod pa dang phrad pa nye bar dmigs pa dang /
yul mi 'dod pa dang phrad pa nye bar dmigs pa'o / /
rmi lam gang la 'bras bu de dag yod pa de ni de dag dang ldan pa zhes bya'o / /
rmi lam gyi ngo bo nyid ni brtags na ngo bo nyid med kyang tha snyad du yod pa dang med pa'i blo'i rgyu nyid kyis yul nyid du 'gyur ba ste / /
nyid log pa'i gnas skabs na yod pa'i blo'i rgyu nyid kyis yul nyid du 'gyur ba dang /
sad pa'i gnas skabs na med pa'i blo'i rgyu nyid kyis yul nyid du 'gyur ba'o / /
sgyu ma bzhin zhes bya ba'i dpe bstan pa'i phyir /
ci ltar sgyu ma sgyu ma mkhan dang gsang sngags dang sman gyi mthu khyad par can las glang po che dang khyu mchog dang bud med dang gnas la sogs pa'i ngo bo nyid du 'byung ba dbang po'i spyod yul du gyur pa dag ngo bo nyid med kyang shes pa 'khrul pa'i rgyu yin pa'i phyir yod do zhes brjod pa dang zhes bya ba smras te /
des kyang sgyu ma'i rgyu dang 'bras bu dang ngo bo nyid bstan te go rims bzhin no / /
dri za'i grong khyer ci bzhin du / /
zhes bya ba'i dpe bstan pa'i phyir /
ci ltar dri za'i grong khyer 'obs rgya chen po dang sgo dang sgo khang dang /
yang thog dkar po dga' ba 'tsher bag can dang khyams zla ba can dang skar khung dang /
khang pa brtsegs ma dang ldan pa'i grong khyer gyi blo skye ba'i rgyu yin pa zhes bya ba smras te /
des ni dri za'i grong khyer gyi ngo bo nyid bstan to / /
da ni dpe de gsum gyis mtshon pa'i don gyi dngos po bstan pa'i phyir /
de bzhin skye dang de bzhin gnas / /
de bzhin du ni 'jig pa gsungs / /
zhes bya ba smras te /
bcom ldan 'das kyis rmi lam dang sgyu ma dang dri za'i grong khyer dag ci lta ba de bzhin du kun rdzob tu skye ba dang gnas pa dang 'jig pa dag gsungs so zhes bya bar sbyar ro / /
gang dag la ci'i phyir gsungs she na /
de'i phyir drang srong de kho na nyid mthong ba'i mig yang dag par bye ba rnams la 'dus byas kyi skye ba la sogs pa'i blo skye ba'i rgyu nyid du gsungs so zhes bya ba smras te /
rnal 'byor pa chos thams cad kyi de kho na nyid mthong ba'i blo gros kyi mig yang dag par bye ba rnams la kun rdzob kyi bden pa'i lugs rnam par gzhag pa'i phyir 'dus byas kyi mtshan nyid dang /
mtshan nyid kyi gzhi shes pa'i blo skyed pa'i rgyu nyid du gsungs so / /
de la mi mkhas pa dag dngos por mngon par zhen pa'i tshul bstan pa'i phyir /
mi shes pa blo gros kyi mig zum pa rnams ni rmi lam la sogs pa bzhin du dngos po rnams skye'o gnas so 'gag go zhes yang dag pa'i don gyi mngon pa'i nga rgyal skyed par byed do zhes bya ba smras te /
so so'i skye bo chos rnams kyi de kho na nyid mi shes pa blo gros kyi mig zum pa rnams ni /
bcom ldan 'das kyis skye ba dang gnas pa dang 'jig pa bka' stsal pa de dag la dper na gnyid log pa rmi lam na bden par 'dzin pa dang /
sgyu ma dang dri za'i grong khyer gyi rgyus mi shes pa dag de dag la dngos por mngon par zhen pa de bzhin du 'du byed rnams don dam par yang skye'o gnas so 'gag go zhes yang dag pa'i don gyi mngon pa'i nga rgyal skyed par byed do / /
de'i phyir de ltar mkhas pa dang mkhas pa ma yin pa dag gi tha snyad kyi dbang gis skye ba la sogs pa dag yod pa nyid du khas blangs pa'i phyir phyogs dang gtan tshigs dang dpe'i gzhi la sogs pa ma grub pa'i skyon med do zhes bya ba ni mjug bsdu ba yin te /
ci ltar rmi lam mthong ba dang /
sgyu ma byas pa dang /
dri za'i grong khyer dag skyes pa dang gnas pa dang zhig par brjod kyang de dag la skyes pa dang gnas pa dang zhig pa ci yang med pa de bzhin du bcom ldan 'das kyis 'dus byas kyi skye ba dang gnas pa dang 'jig pa dag bka' stsal mod kyi 'on kyang de dag la skyed par byed pa dang /
gnas par byed pa dang /
'jig par byed pa ci yang med do / /
'on kyang kun rdzob tu bden pa'i lugs rnam par bzhag pa'i phyir mkhas pa rnams la tha snyad kyi dbang gis bka' stsal par yang khas len la /
mi mkhas pa dag de la mngon pa'i nga rgyal skyod par byed pa'i rgyu nyid du yang khas len pa de'i phyir kho bo cag dbu ma pa la kun rdzob tu phyogs dang gtan tshigs dang dpe'i gzhi la sogs pa ma grub pa'i skyon med do 'di la kha cig na re kun nas nyon mongs pa 'jug pa'i rgyu de las gzhan pa rnam par rtog pa gsum po dag bstan pa'i phyir rmi lam la sogs pa dpe gsum bstan to zhes zer ro zhes bya ba ni gsung rab 'di la rmi lam la sogs pa dpe gsum gsungs pa de ci'i phyir zhe na / /
'dir rnam par shes pa tsam du smra ba kha cig na re kun nas nyon mongs pa'i 'jug pa'i rgyu yul yod par smra ba dag gis phyi rol gyi don yin par brtags pa de ni ma yin te /
de las gzhan pa rnam par rtog pa gsum po kun brtags pa dang gzhan gyi dbang dang yongs su grub pa dag yin pas rnam par rtog pa gsum po de dag bstan pa'i phyir rmi lam dang sgyu ma dang dri za'i grong khyer zhes bya ba dpe gsum po dag go rims bzhin du bstan to zhes zer te /
de dag na re ci ltar rmi lam rnam par brtags pa nyams su myong ba dran pa dang chos dang chos ma yin pa dang lhas byin gyis brlabs pa'i rgyu can yul 'dod pa dang mi 'dod pa dag dang phrad pa nye bar dmigs pa'i 'bras bu dang ldan pa brtags na ngo bo nyid med kyang tha snyad du yod pa la sogs pa'i blo'i rgyu nyid kyis yul nyid du 'gyur ba la kun brtags pa'i dbang gis kun nas nyon mongs pa'i 'jug pa 'byung bar 'gyur ba de bzhin du phyi rol gyi don med par yang kun gzhi rnam par shes pa la spros pa'i bag chags bsags pa'i rgyu las byung ba'i rnam par rtog pas gzung ba dang 'dzin pa'i rnam par sgro btags shing kun brtags pa rmi lam lta bu la mngon par zhen pa'i dbang gis kyang kun nas nyon mongs pa'i 'jug pa 'byung bar 'gyur ro / /
ci ltar sgyu ma sgyu ma mkhan dang gsang sngags dang sman gyi mthu khyad par can las /
glang po che dang khyu mchog dang bud med dang gnas la sogs pa'i ngo bo nyid du byung ba dbang po'i spyod yul du gyur pa dag ngo bo nyid med kyang shes pa 'khrul pa'i rgyu yin pa'i phyir yod do zhes brjod pa sgyu ma'i rgyu gzhan gyi dbang gis byung ba la mngon par zhen pa'i dbang gis kun nas nyon mongs pa'i 'jug pa 'byung bar 'gyur ba de bzhin du ming dang gzugs la sogs pa 'du byed kyi mtshan nyid gzung ba dang 'dzin pa'i rnam par snang ba rten cing 'brel par 'byung ba'i chos rgyu'i rkyen kun gzhi rnam par shes pa gzhan gyi dbang can sgyu ma lta bu la mngon par zhen pa'i dbang gis kyang kun nas nyon mongs pa'i 'jug pa 'byung bar 'gyur ro / /
ci ltar dri za'i grong khyer 'obs rgya chen po dang sgo dang sgo khang dang yang thog dkar po dga' ba 'tsher bag can dang khyams zla ba can dang skar khung dang khang pa brtsegs ma dang ldan pa'i grong khyer gyi blo skye bo'i rgyu nam mkha' la yongs su grub pa la mngon par zhen pa'i dbang gis kun nas nyon mongs pa'i 'jug pa 'byung bar 'gyur ba de bzhin du gzung ba dang 'dzin pa'i rnam par rtog pa spangs shing kun gzhi rnam par shes pa gnas gyur pa'i dus na /
de bzhin gshegs pa'i sku mtshan dang dpe byad kyis brgyan pa yongs su grub pa'i ngo bo nyid dang dri za'i grong khyer lta bu la mngon par zhen pa'i dbang gis kyang kun nas nyon mongs pa'i 'jug pa 'byung bar 'gyur ro zhes zer ro / /
de skad ces zer ba de dag dgag pa dang dpe gsum po bstan pa'i tshig le'ur byas pa de'i don rnam pa gzhan du bshad pa bstan pa'i phyir 'dir 'grel pa byed pa nyid kyis /
gzhan dag na re pha rol pos skye ba la sogs pa dag yod pa kho na yin te /
mngon sum gyi blo'i gzung ba yin pa'i phyir dang /
byed pa po yod pa'i phyir dang /
rgyud tha mi dad pas 'dzin pa'i phyir dper na gzugs bzhin no zhes smras pa de dag ma nges pa nyid du bstan pa'i phyir rmi lam la sogs pa dpe gsum po dag go rims bzhin du gsungs te zhes bya ba la sogs pa smras te /
gzhan dag na re zhes bya ba ni 'grel pa byed pa nyid yin te /
des na slob dpon legs ldan byed nyid na re 'di skad ces zer ro zhes bya bar sbyar ro / /
'di la phas kyi rgol ba thams cad ni 'dus byas kyi mtshan nyid gsum po dag la mngon par zhen pa yin pas pha rol po 'di dag na re skye ba la sogs pa dag yod pa kho na yin te /
mngon sum gyi blo'i gzung ba yin pa'i phyir dper na gzugs bzhin no zhes zer ba ni rjes su dpag pa gcig yin no / /
skye ba la sogs pa dag yod pa kho na yin te /
byed pa po yod pa'i phyir dper na gzugs bzhin no zhes zer ba ni rjes su dpag pa gnyis pa yin no / /
skye ba la sogs pa dag yod pa kho na yin te /
rgyud tha mi dad pas 'dzin pa'i phyir dper na gzugs bzhin no zhes zer ba ni rjes su dpag pa gsum pa yin te /
de dag gi rjes su dpag pa de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs ni mig la sogs pa mngon sum gyi blo'i gzung ba yin pa'i phyir dang /
byed pa po zhes tha snyad gdags pa rgyu dang rkyen yod pa'i phyir dang /
sems can rnams kyi rgyud tha mi dad pas spyi mthun du 'dzin pa yin pa'i phyir yod pa kho na yin pa de bzhin du skye ba la sogs pa dag kyang mig la sogs pa mngon sum gyi blo'i gzung ba yin pa'i phyir dang /
byed pa po zhes tha snyad gdags pa rgyu dang rkyen yod pa'i phyir dang /
sems can rnams kyi rgyud tha mi dad pas spyi mthun du 'dzin pa yin pa'i phyir yod pa kho na yin no zhes zer ro / /
pha rol pos smras pa'i rjes su dpag pa gsum po de dag gi gtan tshigs de gsum ma nges pa nyid du bstan pa'i phyir slob dpon gyis rmi lam la sogs pa dpe gsum po dag go rims bzhin du gsungs te /
'jig rten na rmi lam yang yid la sogs pa'i mngon sum gyi blo'i gzung ba yin par mthong bas des na ci re zhig mngon sum gyi blo'i gzung ba yin pa'i phyir dper na gzugs bzhin du skye ba la sogs pa dag yod pa kho na yin nam /
'on te mngon sum gyi blo'i gzung ba yin pa'i phyir dper na rmi lam bzhin du skye ba la sogs pa dag yod pa ma yin pa kho nar 'gyur ba ma nges pas pha rol pos smras pa'i rjes su dpag pa dang po ma grub po / /
de bzhin du 'jig rten na sgyu ma la yang byed pa po sgyu ma mkhan dang rgyu rkyen dag yod par mthong bas des na ci re zhig byed pa po yod pa'i phyir dper na gzugs bzhin du skye ba la sogs pa dag yod pa kho na yin nam /
'on te byed pa po yod pa'i phyir dper na sgyu ma bzhin du skye ba la sogs pa dag yod pa ma yin pa kho nar 'gyur ba ma nges pas pha rol pos smras pa'i rjes su dpag pa gnyis pa ma grub bo / /
de bzhin du 'jig rten na dri za'i grong khyer yang rgyud tha mi dad pas 'dzin par mthong bas des na ci re zhig rgyud tha mi dad pas 'dzin pa'i phyir dper na gzugs bzhin du skye ba la sogs pa dag yod pa kho na yin nam /
'on te rgyud tha mi dad pas 'dzin pa'i phyir dper na dri za'i grong khyer bzhin du skye ba la sogs pa dag yod pa ma yin pa kho nar gyur pa ma nges pas pha rol pos smras pa'i rjes su dpag pa gsum pa ma grub ste /
re zhig de dag ni rig pas pha rol po'i sgrub pa sun phyung nas don dam par skye ba la sogs pa dag ngo bo nyid yod pa ma yin zhing kun rdzob tu rmi lam la sogs pa bzhin du yod par khas blangs par bstan pa yin no / /
da ni de nyid theg pa che chung gi tshad mas bsgrub par bya ste /
de la re zhig theg pa chung ngu'i lung gi tshad mas bsgrub pa bstan pa'i phyir /
bcom ldan 'das kyis kyang nyan thos kyi theg pa la bdag dang bdag gi ngo bo nyid med pa nyid yin yang de ltar snang ba'i phyir nyon mongs pa'i sgrib pa'i gnyen por /
gzugs ni dbu ba rdos pa 'dra / /
tshor ba chu bur dag dang mtshungs / /
'du shes smig rgyu 'dra ba ste / /
'du byed rnams ni chu shing bzhin / /
rnam shes sgyu ma lta bu zhes / /
de nyid gzigs pas bka' stsal to / /
zhes gsungs la zhes bya ba smras te /
nyan thos kyi theg pa la don dam par chos thams cad gang zag bdag dang bdag gi ngo bo nyid med pa nyid yin yang kun rdzob tu bdag dang bdag gi ngo bo nyid kyi rnam pa da ltar snang ba'i phyir de la mngon par zhen pa nyon mongs pa'i sgrib par 'gyur bas de'i gnyen por phung po dag dbu ba rdos pa la sogs pa dang 'dra'o zhes gsungs pas /
don dam par gang zag bdag dang bdag gi ngo bo nyid med pa nyid yin la kun rdzob tu dbu ba rdos pa la sogs pa dang 'dra ba tsam du khas blang bar bya'o zhes bstan to / /
de la /
gzugs ni dbu ba rdos pa 'dra / /
zhes bya ba ni brtag mi bzod pa'i phyir ro / /
tshor ba chu bur dag dang mtshungs / /
zhes bya ba ni byung nas 'jig cing med pa'i phyir ro / /
'du shes smig rgyu 'dra ba ste / /
zhes bya ba ni yang dag pa ma yin par sgro gtags pa'i phyir ro / /
'du byed rnams ni chu shing bzhin / /
zhes bya ba ni snying po dmigs su med pa'i phyir ro / /
rnam shes sgyu ma lta bu zhes / /
zhes bya ba ni ngo bo nyid dmigs su med pa'i phyir ro / /
de nyid gzigs pas bka' stsal to / /
zhes bya ba ni sangs rgyas bcom ldan 'das kyis bka' stsal to zhes bya ba'i tha tshig ste /
kha cig las ni nyi ma'i gnyen kyis bka' stsal to zhes kyang 'byung ngo / /
theg pa chen po'i lung gi tshad mas bsgrub pa bstan pa'i phyir /
theg pa chen po la yang 'dus byas rnams ngo bo nyid med pa nyid yin yang de ltar snang zhing de ltar bstan pa'i phyir nyon mongs pa dang shes bya'i sgrib pa'i gnyen por /
skar ma rab rib mar me dang / /
sgyu ma zil pa chu bur dang / /
rmi lam glog dang sprin lta bur / /
'dus byas de ltar blta bar bya / /
zhes gsungs pas zhes bya ba smras te /
theg pa chen po la don dam par chos thams cad ngo bo nyid med pa yin yang kun rdzob tu sgyu ma la sogs pa'i ngo bo nyid kyi rnam pa de ltar snang zhing don dam par ngo bo nyid med kyang kun rdzob tu sgyu ma la sogs pa'i ngo bo nyid tsam du snang ba de ltar bstan pa'i phyir de la mngon par zhen pa nyon mongs pa dang shes bya'i sgrib par 'gyur bas de'i gnyen por 'dus byas thams cad skar ma la sogs pa dang 'dra'o zhes gsungs pas don dam par ngo bo nyid med pa nyid yin la kun rdzob tu skar ma la sogs pa dang 'dra ba tsam du khas blang bar bya'o zhes bstan to / /
de la /
skar ma rab rib mar me dang / /
zhes bya ba la sogs pa tshigs su bcad pa 'dis ni 'dus byas kyi mtshan nyid rnam pa bzhi bstan te /
rang bzhin gyi mtshan nyid dang /
ro myong ba'i yul gyi mtshan nyid dang /
nyes dmigs rjes su rtogs pa'i mtshan nyid dang /
nges par 'byung ba rjes su rtogs pa'i mtshan nyid do / /
de la phung po lnga'i bdag nyid dngos po ci ltar snang ba rten cing 'brel par 'byung ba ni rgyu dang rkyen rnams tshogs pas byas pa'i phyir 'dus byas zhes bya'o / /
de dag thams cad kyi rang bzhin gyi mtshan nyid ni /
skar ma rab rib mar me dang / /
zhes bya ba dpe gsum gyis bstan te /
skar ma zhes bya bas ni ci ltar skar ma rnams mtshan mo snang bar 'gyur gyi nyin mo mi snang bar de bzhin du 'dus byas 'di yang ma rig pa'i nyes pa'i mun pa yod na snang gi ye shes kyi nyi ma'i snang ba 'byung ba na mi snang bas skar ma lta bu'i rang bzhin du blta bar bya'o / /
rab rib ces bya bas ni gang zag dang chos su lta ba la mngon par zhen pa'i rang bzhin gyi 'dus byas ni don med par snang ba'i rgyus rab rib lta bur blta bar bya'o / /
mar me zhes bya bas ni rnam par shes pa'i mtshan nyid ni las kyi ras dang sred pa'i snum la brten te skye zhing 'bar bas mar me lta bur blta bar bya'o / /
ro myong ba'i yul kyi mtshan nyid ni sgyu ma'i dpes bstan te /
nor ba'i rnam par snang ba'i phyir ro / /
nyes dmigs rjes su rtogs pa'i mtshan nyid ni rnam pa gnyis te /
mi rtag par rjes su rtogs pa dang /
sdug bsngal bar rjes su rtogs pa'o / /
de la zil pa'i dpes ni mi rtag par rjes su rtogs pa bstan te /
yun ring du mi gnas pa'i phyir ro / /
chu bur gyi dpes ni sdug bsngal bar rjes su rtogs pa bstan te /
tshor ba ni chu'i chu bur lta bu yin la tshor ba gang ci yang rung ba de ni 'dir sdug bsngal lo zhes gsungs pa'i phyir ro / /
tshor ba thams cad ni sdug bsngal rnam pa gsum gyi sdug bsngal du rig par bya ste /
de la sdug bsngal gyi tshor ba dang /
gang dag de dang mthun pa'i 'du byed de dag ni sdug bsngal gyis sdug bsngal lo / /
bde ba'i tshor ba dang /
gang dag de dang mthun pa'i 'du byed de dag ni 'gyur ba'i sdug bsngal gyis sdug bsngal lo / /
sdug bsngal yang ma yin bde ba yang ma yin pa'i tshor ba dang /
gang dag de dang mthun pa'i 'du byed de dag ni 'du byed kyi sdug bsngal gyis sdug bsngal lo / /
nges par 'byung ba rjes su rtogs pa'i mtshan nyid ni gang zag dang chos stong par rjes su rtogs pa'i dmigs pa des nges par 'byung ba ste /
rmi lam glog dang sprin lta bur / /
zhes bya ba'i dpe gsum gyis bstan to / /
de la rmi lam gyi dpes ni 'das pa'i 'dus byas de dag bdag med pa rnam pa gnyis su rjes su rtogs pa bstan to / /
glog gi dpes ni da ltar byung ba rnams gcig dang du ma'i rang bzhin dang mi ldan pas rang bzhin gzung du med pa'i phyir bdag med pa gnyis po de rjes su rtogs pa bstan to / /
sprin gyi dpes ni de'i sa bon gnas ngan len ma 'ongs pa'i bdag nyid sprin lta bus sems nam mkha' lta bu la 'bras bu skyed pa rnams gcig dang du ma'i rang bzhin dang mi ldan pas rang bzhin gzung du med pa'i phyir bdag med pa gnyis po de rjes su rtogs pa bstan to / /
'dus byas de ltar blta bar bya / /
zhes bya bas ni dpe rnam pa dgu po de dag gis mtshon pa'i don gyi dngos po bstan te /
phung po lnga'i bdag nyid dngos po ci ltar snang ba rten cing 'brel par 'byung ba ni rgyu dang rkyen rnams tshogs pas byas pa'i phyir 'dus byas zhes bya ste /
'dus byas thams cad kyi mtshan nyid rnam pa de ltar blta bar bya'o zhes gsungs so / /
de dag gis ni 'di la byang chub sems dpas rtag tu 'dus byas thams cad rang bzhin de ltar brtag pa la 'dun pa dang /
smon lam gyis gnas par bya ba dang /
rnal 'byor la snyoms par 'jug pas bsgrub par bya ba dang /
g.yeng ba tshar gcad nas sems rab tu gzung bar bya ba dang /
shes rab kyi pha rol tu phyin pa'i lus mtha' dag rnam par 'jog pas zab pa dang rgya che ba yang bstan to / /
de'i phyir 'di la skrag pa'i gnas med de /
blo gros dang ldan pa rnams kyis yongs su brtags nas bzod pa bskyed par bya'o zhes zer ro zhes bya ba ni mjug bsdu ba dang yang dag par 'dzin du gzhug pa yin te /
de ltar rigs pa dang lung gi tshad mas ci skad bstan pa de'i phyir de bzhin gshegs pa de'i gsung rab dang dbu ma'i bstan bcos 'di la kun rdzob tu yang bdag dang chos su nye bar gdags pa'i dngos po thams cad med do snyam du sems pa'i skrag pa'i gnas med do / /
blo gros dang ldan pa rnams kyis kun rdzob tu bdag dang chos su nye bar gdags pa'i gzhi 'dus byas kyi skye ba la sogs pa dag rmi lam la sogs pa bzhin du tha snyad gdags su yod pa dang /
don dam par ngo bo nyid med pa nyid du yongs su brtags nas de bzhin gshegs pa'i gsung rab dang dbu ma'i bstan bcos 'di la bzod pa bskyed par bya'o zhes slob dpon legs ldan byed nyid de skad ces zer ro / /
gzhan dag na re bcom ldan 'das kyis 'du byed rnams bdag med pa'i dper sgyu ma dang brag ca dang gzugs brnyan dang smig rgyu dang rmi lam dang dbu ba rdos pa dang chu'i chu bur dang chu shing gi phung po dag bstan te /
'di la de bzhin nyid dam ma nor ba de bzhin nyid ni 'ga' yang med kyi 'di dag ni spros pa yang yin la 'di dag ni brdzun pa yang yin no zhes kyang gsungs so / /
chos thams cad bdag med do zhes bya ba la bdag med pa zhes bya ba ni ngo bo nyid med pa'i don te /
bdag ces bya ba'i sgra ni ngo bo nyid kyi tshig yin pa'i phyir ro zhes zer ro zhes bya ba ni skye ba la sogs pa mtshan nyid gsum po dag rmi lam la sogs pa dpe gsum po dag dang 'dra bar gsungs pa'i tshig le'ur byas pa de bshad pa'i skabs 'di la 'grel pa byed pa gnas brtan bud d+ha pA li ta ni de skad ces zer ro zhes bya bar sbyar ro / /
gzhan ma yin pa na re de la 'dir bdag tu snang ba ni nor ba'i de bzhin nyid yin pa'i phyir dang /
bdag ces bya ba'i sgra yang bdag gi tshig yin pa'i phyir de dag la bdag gzhan yang med la rang nyid kyang ma yin te /
dbang phyug ma yin pa bzhin pas khungs des ni nyan thos kyi theg pa la gang zag bdag med pa'i sgra'i don bye brag tu rtogs par bya ba yin pa'i phyir chos bdag med pa nyid bstan par mi nus so / /
nus par gyur na ni theg pa gzhan yongs su gzung ba don med pa nyid du 'gyur ro zhes zer ro zhes bya bas ni 'grel pa byed pa nyid kyis gnas brtan bud d+ha pA li ta'i rnam par bshad pa de mi rigs par sun 'byin pa'i tshig yin no / /
gzhan ma yin pa na re zhes bya ba la gzhan ma yin pa ni rang nyid yin pas slob dpon legs ldan byed nyid na re 'di skad ces zer te /
gnas brtan bud d+ha pA li tas bcom ldan 'das kyis chos bdag med pa'i dper sgyu ma dang brag ca la sogs pa dag bstan to zhes bshad pa dang /
bdag med pa zhes bya ba ni ngo bo nyid med pa'i don te /
bdag ces bya ba'i sgra ni ngo bo nyid kyi tshig yin pa'i phyir ro zhes bshad pa de mi rigs te /
ci'i phyir zhe na /
bcom ldan 'das kyis bka' stsal pa'i khungs de ni nyan thos kyi theg pa la gang zag bdag med pa'i don bye brag tu rtogs par bya ba'i dpe dang don dang sgrar gsungs pa yin pa las gnas brtan bud d+ha pA li tas de dag chos bdag med pa'i don bye brag tu rtogs par bya ba'i dpe dang don dang sgra yin par gsungs so zhes bshad pa'i phyir ro / /
'di skad bstan te /
nyan thos kyi theg pa la don dam par gang zag bdag dang bdag gi ngo bo nyid med pa nyid yin pa las kun rdzob tu bdag tu snang ba ni nor ba'i de bzhin nyid yin pa'i phyir /
bcom ldan 'das kyis de dag la gang zag bdag med pa nyid bstan pa'i phyir bdag med do zhes gsungs pa'i bdag gi sgra ni chos kyi tshig ma yin gyi bdag gi tshig yin pa'i phyir phung po lnga po de dag la gang zag bdag gzhan yang med la /
phung po lnga po de dag rang nyid kyang bdag ma yin te dper na dbang phyug ma yin no zhes bya bas de la dbang phyug gzhan yang med la de nyid kyang dbang phyug ma yin par bstan pa bzhin pas /
bcom ldan 'das kyis gsungs pa'i khungs des ni nyan thos kyi theg pa la gang zag bdag med pa'i sgra'i don bye brag tu rtogs par bya ba yin pa'i phyir chos bdag med pa nyid bstan par mi nus so / /
gal te nus par gyur na ni theg pa chen po gzhan yongs su gzung ba don med pa nyid du 'gyur ba zhig na mi 'gyur bas de'i phyir /
bcom ldan 'das kyis 'du byed rnams bdag med pa'i dper sgyu ma dang brag ca la sogs pa dag bka' stsal pa yang gang zag bdag med pa'i dper bka' stsal pa yin la /
chos thams cad bdag med do zhes gsungs pa yang gang zag bdag med pa'i don du gsungs pa yin gyi chos ngo bo nyid med pa'i don du gsungs pa ma yin la /
bdag ces bya ba'i sgra yang gang zag ces bya ba'i tshig yin gyi chos kyi ngo bo nyid kyi tshig ma yin pa las gnas brtan bud d+ha pA li tas de dag chos bdag med pa'i dpe dang don dang sgra gsungs so zhes bshad pa de rigs pa ma yin no / /
de la 'dir rab tu byed pa'i don ni pha rol pos rab tu byed pa'i dang por bsgrub pa smras pa'i skyon brjod pas 'dus byas rnams ngo bo nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
skye ba dang gnas pa dang 'jig pa brtag pa'i rab tu byed pa bdun pa'i skabs 'dir rab tu byed pa'i don tshad ma'i 'bras bur lta ba ni pha rol pos sngar phung po dang khams dang skye mched dag la 'dus kyi ngo bo nyid yod par bsgrub pa'i phyogs snga ma don dam par 'dus byas phung po dang khams dang skye mched dag la 'dus byas kyi ngo bo nyid dag yod pa kho nar gzung bar bya ste /
skye ba la sogs pa 'dus byas kyi mtshan nyid dag dang ldan pa'i phyir ro zhes bya ba la sogs pa smras pa de dag gi sgrub pa'i skyon brjod pas 'dus byas rnams ngo bo nyid med pa nyid du bstan pa yin no / /
'dus byas rnams ngo bo nyid med pa nyid du bstan pa la yon tan yod pa bstan pa'i phyir dang / /
'dus byas rnams ngo bo nyid med pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste de'i phyir bcom ldan 'das ma shes rab kyi pha rol tu phyin pa'i mdo las /
rab 'byor ci tsam du 'dus byas yin pa tsam du brdzun no zhes bya ba gsungs pa dang /
de bzhin du shes rab kyi pha rol tu phyin pa nyid las gang 'dus byas la mi spyod pa dang 'dus ma byas la mi spyod pa de ni shes rab kyi pha rol tu phyin pa la spyod pa yin no zhes bya ba gsungs pa dang /
de bzhin du theg pa chen po'i mdo sde'i mtha' gzhan dag las chos thams cad ni de bzhin nyid la gnas pa ste /
de bzhin nyid gang yin pa de la ni 'dus byas kyang med 'dus ma byas kyang med do / /
gang la 'dus byas kyang med 'dus ma byas kyang med pa de la ni gnyis su 'jug pa med do / /
gang la gnyis su 'jug pa med pa de ni de bzhin nyid do zhes bya ba gsungs pa dang /
de bzhin du 'phags pa tshangs pa khyad par sems kyis zhus pa'i mdo las /
tshangs pa 'dus byas dang /
'dus ma byas kyi chos rnams la tha dad du bya ba ci yod /
smras pa /
'jam dpal 'dus byas dang 'dus ma byas kyi chos rnams la tha snyad tsam du tha dad par bya ba yin te /
byang chub sems dpa' gzungs 'di 'dzin pa ni 'dus byas dang 'dus ma byas kyi chos rnams la rlom sems su mi byed dmigs par mi byed do zhes bya ba la sogs pa gsungs pa dang /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa /
gzugs dang tshor ba dang 'du shes dang 'du byed rnams dang rnam par shes pa ni 'dus byas kyang ma yin 'dus ma byas kyang ma yin no / /
gzugs dang tshor ba dang 'du shes dang 'du byed rnams dang rnam par shes pa 'dus byas kyang ma yin 'dus ma byas kyang ma yin pa gang yin pa de ni shes rab kyi pha rol tu phyin pa'o / /
gzugs dang tshor ba dang 'du shes dang 'du byed rnams dang rnam par shes pa ni skye ba'i chos can yang ma yin /
'gag pa'i chos can yang ma yin no / /
gzugs dang tshor ba dang 'du shes dang 'du byed rnams dang rnam par shes pa skye ba'i chos can yang ma yin 'gag pa'i chos can yang ma yin pa gang yin pa de ni shes rab kyi pha rol tu phyin pa'o / /
rnam par rtog pa ma gtogs par 'dus byas dang 'dus ma byas med de byis pa rmongs pa rnams ni mo gsham gyis rmi lam na bu mthong ba de bzhin du 'dus byas dang 'dus ma byas zhes 'dzin par byed do zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni 'dus byas rnams ngo bo nyid med pa nyid du bstan pa'i yon tan yin te /
de'i phyir kho bo rang gi bsam pas rtog ge skam po tsam gyi 'dus byas rnams ngo bo nyid med pa nyid du bstan pa ma yin te /
'di ltar lung de dag kyang yod do / /
gang gi phyir theg pa chen po'i mdo sde mtha' yas pa dag las 'dus byas rnams ngo bo nyid med pa nyid du bstan pa de dag 'dir bstan bcos 'dis rnam par bshad par bya ba'i yul nyid du bstan pa ni slob dpon gyi zhal snga nas kyis mkhyen rlabs yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las skye ba dang gnas pa dang 'jig pa brtag pa zhes bya ba ste /
rab tu byed pa bdun pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
bam po bzhi bcu gcig pa /
da ni stong pa nyid kyi mi mthun pa'i phyogs kyi khyad par dgag pas phung po la sogs pa dag ngo bo nyid med pa nyid du bstan pa'i don gyi dbang gis rab tu byed pa brgyad pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas 'dir yang bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste /
phung po dang khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du ston pa'i phyogs snga ma nye bar gzhag pa 'og nas don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas /
byed pa po dang las bstan pa'i phyir ro zhes bya ba la sogs pa 'byung ba dag yin no de dgag pas zhes bya ba ni de dgag pa'i dbang du byas nas rab tu byed pa brgyad pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas phung po la sogs pa dag ngo bo nyid med pa nyid du bstan pa'i don gyi dbang gis rab tu byed pa brgyad pa brtsam mo zhes bya ba smras te /
byed pa po dang las brtag pa'i rab tu byed pa brgyad pa'i gzhung 'og nas 'byung ba 'di'i don ni phung po la sogs pa dag ngo bo nyid med pa nyid du bstan pa yin pas de'i dbang du byas nas de skad ces smras so / /
rab tu byed pa 'di'i 'bras bu ni gang yin rnam pa gang gis ni 'bras bu de thob ce na /
phung po la sogs pa dag ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas /
de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
phung po dang khams dang skye mched dag de ltar bkag tu zin kyang de dag la mngon par zhen pa rang gi sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas byed pa po dang las bstan pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos yin par go rims bzhin du sbyar te /
'di na gang med pa la ni bcom ldan 'das kyis de la brten nas byed pa po dang las ma bstan te /
dper na bong bu dang rnga mo'i rwa dag bzhin no zhes bya ba ni chos mi mthun pa'i phyogs kyi dpe yin no / /
phung po la sogs pa dag la ni bcom ldan 'das kyis de dag la brten nas byed pa po dang las bstan pa 'di yod de /
legs par spyad pa'i chos spyad bya / /
nyes par spyad pa de mi spyad / /
chos spyod 'jig rten 'di dang ni / /
pha rol du yang bde bar gnas / /
zhes byed pa po dang las kyang bstan to zhes bya ba ni nye bar sbyar ba'i sbyor ba yin te /
tshigs su bcad pa'i phyed 'og mas ni byed pa po bstan la /
phyed gong mas ni las bstan to / /
las bstan pa de nyid kyi mtshan nyid bye brag tu bshad pa'i phyir de la chos mngon pa las /
las ni dge ba dang mi dge ba dang lung du ma bstan pa'i bye brag gis rnam pa gsum mo zhes bya ba la sogs pa smras so / /
de la dge ba yang ngo bo nyid dang mtshungs par ldan pa dang kun nas blang ba dang don dam pa pa'i bye brag gis rnam pa bzhi'o nyes bya ba ni chos mngon pa las /
don dam dge ba thar pa ste / /
ngo bo rtsa ba ngo tsha khrel / /
mtshungs ldan de dang ldan pa ste / /
kun nas bslang ba bya la sogs / /
zhes bya bas ngo bo nyid kyis 'phrod pa'i sman dang /
de dang ldan pa'i sman khu dang /
des kun nas bslang ba'i sman mar la sogs pa'i dpes ngo bo nyid kyi dge ba ni ma chags pa'i dge ba'i rtsa ba la sogs pa gsum pa dang /
ngo tsha shes pa dang khrel yod pa'o / /
mtshungs par ldan pa'i dge ba ni de dag dang mtshungs par ldan pa'i sems las byung ba'i chos rnams so / /
kun nas bslang ba'i dge ba ni de dag gis kun nas bslang ba'i lus dang ngag dang yid kyi las rnams so / /
don dam pa pa'i dge ba ni thar pa'o zhes bshad pa yin no / /
mi dge ba yang de bzhin no zhes bya ba ni ngo bo nyid dang mtshungs par ldan pa dang kun nas bslang ba dang /
'khor ba'i bye brag gis rnam pa bzhi ste /
'khor ba'i mi dge ba ni 'khor bar gtogs pa thams cad de log par lta ba la sogs pa 'khor ba pa'i mi dge ba rnams so / /
lung du ma bstan pa yang rnam par smin pa las skyes pa dang spyod lam las byung ba dang bzo'i gnas las byung ba dang sprul pa las byung ba'i bye brag gis rnam pa bzhi'o zhes 'byung bas zhes bya ba ni dge ba dang mi dge ba'i las rnam par smin par 'gyur ba las skyes pa'i 'bras bu dang /
spyod lam byed pa las byung ba'i sems dang /
bzo'i gnas byed pa las byung ba'i sems dang /
sprul pa byed pa las byung ba'i sems dag ni lung du ma bstan pa'o zhes 'byung ngo / /
de'i phyir gtan tshigs ci skad smos pa'i mthus don dam par phung po dang khams dang skye mched dag yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na bcom ldan 'das kyis bong bu'i rwa la sogs pa med pa gang dag la brten nas byed pa po dang las ma bstan pa de dag ni don dam par yod pa ma yin gyi phung po dang khams dang skye mched la sogs pa gang dag la brten nas byed pa po dang las bstan pa de dag ni don dam par yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir gal te don dam par de dag la brten nas byed pa po dang las bstan pa'i phyir ro zhes bya ba'i gtan tshigs 'dod na ni don ma grub pa nyid do / /
'on te dbyug pas ma bzlog pa'i phyir tha snyad du 'dod na ni don 'gal ba nyid dang grub pa la sgrub pa nyid yin no / /
bcom ldan 'das kyis don dam par de dag la brten nas byed pa po dang las bstan to zhes byar yang dpe med de /
'di ltar don dam par dngos po med pa'i phyir ro zhes bya ba smras so / /
de'i phyir ci ltar de dag mi 'thad pa de ltar brtag par bya ste 'di la byed pa po de yang yin par gyur pa'am /
ma yin par gyur pa'am /
yin pa dang ma yin par gyur pa zhig las byed par 'gyur zhing las kyang yin par gyur pa'am ma yin par gyur pa'am /
yin pa dang ma yin par gyur pa zhig byed pa po'i bya bar 'gyur grang na /
de dag rnam pa thams cad du mi 'thad pas de'i phyir bshad pa zhes bya bas ni pha rol po dag phung po la sogs pa dag la brten nas byed pa po dang las bstan pa'i phyir ro zhes bya ba'i gtan tshigs kyis don dam par phung po dang khams dang skye mched dag yod pa kho na yin te zhes sgrub pa'i gtan tshigs kyi don mi 'grub pas bsgrub par bya ba yang mi 'grub par bstan to / /
de la 'dir 'grel pa byed pas byed pa po dang las brtag pa'i mu rnam pa drug nye bar gzhag ste /
de la yang mu dang po gsum ni byed pa po brtag pa yin la /
mu tha ma gsum ni las brtag pa yin no / /
de la byed pa po brtag pa'i mu gsum ni byed pa po yin par gyur pa las mi byed pa dang /
byed pa po ma yin par gyur pa las mi byed pa dang /
byed pa po yin pa dang ma yin par gyur pa las mi byed pa'o / /
las brtag pa'i mu gsum ni las yin par gyur pa byed pa po'i bya ba yin pa dang /
las ma yin par gyur pa byed pa po'i bya ba ma yin pa dang /
las yin pa dang ma yin par gyur pa byed pa po'i bya ba ma yin pa'o / /
de dag kyang byed pa po yin par gyur pa las yin par gyur pa mi byed pa dang /
las yin par 'gyur ba byed pa po yin par gyur pa'i bya ba ma yin pa dang /
byed pa po ma yin par gyur pa las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin pa dang /
byed pa po yin pa dang ma yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin pa dang ma yin par gyur pa'i bya ba ma yin pa dang /
byed pa po yin par gyur pa las ma yin par gyur pa mi byed pa dang /
las ma yin par gyur pa byed pa po yin par gyur pa'i bya ba ma yin pa dang /
byed pa po ma yin par gyur pa las yin par gyur pa mi byed pa dang /
las yin par gyur pa byed pa po ma yin par gyur pa'i bya ba ma yin pa dang /
byed pa po yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin par gyur pa'i bya ba ma yin pa dang /
byed pa po ma yin par gyur pa las yin pa dang /
ma yin par gyur pa mi byed pa dang /
las yin pa dang ma yin par gyur pa byed pa po ma yin par gyur pa'i bya ba ma yin pa dang /
byed pa po yin pa dang ma yin par gyur pa las yin par gyur pa mi byed pa dang /
las yin par gyur pa byed pa po yin pa dang ma yin par gyur pa'i bya ba ma yin pa dang /
byed pa po yin pa dang ma yin par gyur pa las ma yin par gyur pa mi byed pa dang /
las ma yin par gyur pa byed pa po yin pa dang ma yin par gyur pa'i bya ba ma yin par brtag pa rnam pa dgus de dag rnam pa thams cad du mi 'thad par ston to / /
de la re zhig byed pa po yin par gyur pa las yin par gyur pa mi byed pa dang /
las yin par gyur pa byed pa po yin par gyur pa'i bya ba ma yin par brtag pa dang po'i phyogs bstan pa'i phyir /
byed po yin par gyur pa de / /
las su gyur pa mi byed do / /
'di ni dam bca' ba nye bar gzhag pa'o zhes bya ba smras te /
de ni phyogs yin no / /
byed pa po yin par gyur pa dang las yin par gyur pa'i mtshan nyid bstan pa'i phyir de la byed pa po yin par gyur pa ni bya ba dang ldan pa'o / /
las yin par gyur pa yang bya ba dang ldan pa'o zhes bya ba smras so / /
des de mi byed pa dang /
de de'i bya ba ma yin par sgrub pa ni 'og nas ston to / /
byed pa po ma yin par gyur pa /
las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin par brtag pa gnyis pa'i phyogs bstan pa'i phyir /
byed po ma yin gyur pa yang / /
las su ma gyur mi byed do / /
'di yang dam bca' ba nye bar gzhag pa'o zhes bya ba smras te /
de yang phyogs yin no / /
byed pa po ma yin par gyur pa dang /
las ma yin par gyur pa'i mtshan nyid bstan pa'i phyir /
de la yang byed pa po ma yin par gyur pa dang /
las ma yin par gyur pa ni de las bzlog pa'o zhes bya ba smras te /
dam bca' ba nye bar gzhag pa snga ma'i skabs su bstan pa las bzlog pa yin no / /
byed pa po dang las dang mi byed pa'i mtshan nyid bstan pa'i phyir byed pa po zhes bya ba ni bya ba byed pa'o / /
las zhes bya ba ni bya ba'o / /
mi byed do zhes bya ba ni bya ba mi byed pa'o zhes bya ba smras so / /
des de mi byed pa dang de de'i bya ba ma yin par sgrub pa yang 'og nas ston to / /
de la re zhig dam bcas pa'i don nye bar gzhag pa snga ma bsgrub pa'i phyir bshad pa zhes bya bas ni byed pa po yin par gyur pa las yin par gyur pa mi byed pa dang /
las yin par gyur pa byed pa po yin par gyur pa'i bya ba ma yin par brtag pa dang po ston to / /
yin par gyur la bya ba med / /
ces bya bas ni byed pa po dgag pa'i sgrub pa'i chos bstan to / /
de nyid bstan pa'i phyir /
byed pa po gang bya ba la mi ltos pa zhig byed pa po'i ngo bo nyid du 'dod na de la bya ba dang las med de bya ba med par yang de grub pa'i phyir ro zhes bya ba smras te /
byed pa po yin par gyur pa ni snga nas bya ba dang ldan pa yin pas de la da las byed pa'i bya ba gnyis pa med pas byed pa po yin par gyur pa ni las mi byed pa'i sgrub pa'i chos yin no / /
de'i phyir bya ba dang ldan pa las khyad par yod par yang mi rigs pas byed pa po las byed do zhes bya ba de mi 'thad do zhes bya bar dgongs so zhes bya ba smras te /
gal te byed pa po snga nas byed pa dang ldan pa de la da las byed pa'i bya ba gnyis pa med par yang las byed do zhes brtag na /
bya ba dang ldan pa las byed pa las khyad par yod par yang mi rigs pas byed pa po yin par gyur pa las byed do zhes bya ba de mi 'thad do zhes bya bar mdo mdzad pas dgongs so / /
yang na /
yin par gyur la bya ba med / /
ces bya ba ni chos mthun pa'i dpe'i tshig yin no zhes bya ba ni yang na rtsa ba des ni /
byed pa po yin par gyur pa las yin par gyur pa mi byed pa'i chos mthun pa'i dpe bstan te /
mchod sbyin byed pa po yin par gyur pa gang la bsgrub par bya ba chos las yin par gyur pa mi byed pa dang /
sgrub pa'i chos byed pa po yin pa'i phyir zhes bya ba dag yod pa de 'dir dpe nyid du bya'o / /
da ni de'i tshad ma bstan pa'i phyir 'dir rjes su dpag pa ni zhes bya ba la sogs pa smras so / /
don dam par byed pa po yin par gyur pa lhas byin zhes bya ba brten te btags pa dang /
mu stegs byed [(]gyis [,]kyis [)]yongs su brtags pa ni lhas byin gyi rgyud la las dge ba dang mi dge ba mi byed de /
byed pa po yin pa'i phyir dper na mchod sbyin bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na byed pa po yin par gyur pa mchod sbyin ni byed pa po yin pa'i phyir lhas byin gyi rgyud la las yin par gyur pa dge ba dang mi dge ba mi byed pa de bzhin du /
byed pa po yin par gyur pa lhas byin zhes bya ba chos 'di pa dag gis phung po lnga la brten te gang zag ces brtags pa dang gzhan mu stegs byed pa dag gis nang gi byed pa'i skyes bu zhes bya bar yongs su brtags pa yang /
byed pa po yin pa'i phyir lhas byin gyi rgyud la las yin par gyur pa dge ba dang mi dge ba mi byed do / /
yang na byed pa po yin par gyur pa nye bar btags pa ma yin pa ci ltar gzegs zan pa dag gis bdag byed pa po nyid du brtags pa lta bu de dag gi phyir rjes su dpag pa ni zhes bya ba ni rjes su dpag pa snga mas ni byed pa po yin par gyur pa lhas byin zhes bya ba chos 'di pa dang /
gzhan ma stegs byed dag gis gang zag dang skyes bu zhes nye bar btags pa de las yin par gyur pa mi byed par dgag pa bstan to / /
'dir ni byed pa po yin par gyur pa nye bar btags pa ma yin pa ci ltar gzegs zan pa dag gis bdag byed pa po nyid du brtags pa lta bu de /
las yin par gyur pa mi byed par dgag pa ston to / /
don dam par bdag lhas byin ni lhas byin gyi rgyud la las mi byed de dngos po yin pa'i phyir dper na las bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na las yin par gyur pa dge ba dang mi dge ba dag ni dngos po yin pa'i phyir don dam par lhas byin gyi rgyud la las mi byed pa de bzhin du byed pa po yin par gyur pa bdag lhas byin zhes bya ba dngos po yin pa'i phyir don dam par lhas byin gyi rgyud la las mi byed de /
re zhig rjes su dpag pa de gnyis kyis ni byed pa po yin par gyur pa las yin par gyur pa mi byed par brtag pa bstan to / /
da ni de'i zhar la las yin par gyur pa byed pa po yin par gyur pa'i bya ba ma yin par grub pa phyogs su byas te rjes su dpag pa bstan pa'i phyir don dam par lhas byin gyi rgyud kyi las ni byed pa po bdag lhas byin gyi bya ba ma yin te /
las yin pa'i phyir dper na de las gzhan pa bzhin pas zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin las gzhan pa mchod sbyin gyi rgyud kyi las yin par gyur pa ni las yin pa'i phyir don dam par byed pa po bdag lhas byin gyi bya ba ma yin pa de bzhin du /
lhas byin gyi rgyud kyi las yin par gyur pa yang las yin pa'i phyir don dam par byed pa po bdag lhas byin gyi bya ba ma yin no / /
de'i phyir rjes su dpag pas gnod par 'gyur ro zhes bya ba ni mjug bsdu ba dang tshad ma'i 'bras bu yin te /
gang dag gi phyogs la byed pa po yin par gyur pa las yin par gyur pa byed pa dang /
las yin par gyur pa byed pa po yin par gyur pa'i bya ba yin par 'dod pa dag gi phyogs ma grub po zhes bya ba'i tha tshig go / /
ci ste dam bcas pa de'i don gang yin /
ci lhas byin gyi rgyud kyi las la byed pa po gzhan yod pa yin nam /
'on te byed pa po med pa yin zhes bya ba ni pha rol po dag dbu ma pa'i rjes su dpag pa snga ma gsum gyis byed pa po yin par gyur pa las yin par gyur pa mi byed pa dang /
las yin par gyur pa byed pa po yin par gyur pa'i bya ba ma yin par bstan pa'i gtan tshigs kyi don lhas byin nyid rang gi rgyud la las mi byed pa dang lhas byin gyi rgyud kyi las rang gi bya ba ma yin par bstan pa des /
ci lhas byin gyi rgyud kyi las kyi byed pa po rang nyid ma yin na de la byed pa po gzhan zhig yod pa yin nam /
'on te byed pa po ye med pa yin zhes gal gnyis su rtog pa yin no / /
des cir 'gyur zhes bya ba ni tshul dri ba yin no / /
de'i lan du gal te byed pa po gzhan yod pa yin na ni dam bcas pa nyams so zhes bya ba ni de lta na sngar dbu ma pas byed pa po dang las dgag par dam bcas la /
da 'dir byed pa po gzhan yod par khas blangs pas dam bcas pa nyams so / /
ci ste byed pa po med pa yin na ni dpe med do zhe na zhes bya ba ni gal te de lta na 'dir byed pa po med par sgrub pas /
sngar dper na mchod sbyin bzhin no zhes bya ba dang las bzhin no zhes bya ba dang de las gzhan bzhin no zhes dpe bstan pa dag bsal bas des na dpe snga ma dag bsgrub par bya bas stong pas mi rung ngo zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin no / /
bdag mchod sbyin zhes bya ba lhas byin gyi rgyud kyi byed pa po nyid du ma grub pa nyid dpe nyid du nye bar gzhag pa'i phyir ro zhes bya ba smras te /
kho bos byed pa po yin par gyur pa bdag mchod sbyin zhes bya ba lhas byin gyi rgyud kyi byed pa po nyid du ma grub pa nyid dpe nyid du nye bar gzhag pa'i phyir des na byed pa po gzhan yod pa ma yin pa'i phyir dam bcas pa nyams pa yang ma yin la /
byed pa po ma yin pa nyid dpe nyid du nye bar gzhag pas dpe med pa yang ma yin no / /
de'i phyir de ltar byed pa po yin par gyur pa bya ba la mi ltos pa la byed pa po nyid du rtog pa la bya ba dang las mi 'thad do zhes bya ba ni mjug bsdu ba yin te /
de ltar re zhig rtsa ba dang po'i bshad pa de dag gis ni byed pa po yin par gyur pa las yin par gyur pa mi byed par brtag pa bstan nas /
de'i zhar la las yin par gyur pa byed pa po yin par gyur pa'i bya ba ma yin par grub pa yang bstan to / /
da ni rtsa ba gnyis pa'i bshad pa las yin par gyur pa byed pa po yin par gyur pa'i bya ba ma yin par brtag pa bstan pa'i phyir /
las kyang byed po med par 'gyur / /
byed pa po des de ma byas pa'i phyir ro zhes bya ba smras te /
gang gi tshe byed pa po yin par gyur pa de las mi byed pa de'i tshe /
gal te mi byed pa'i las yin par rtog na las de la yang byed pa po med par 'gyur te /
byed pa po des las de ma byas pa'i phyir ro / /
des na las yin par gyur pa byed pa po yin par gyur pa'i bya ba ma yin no / /
yang na /
las kyang byed po med par 'gyur / /
zhes bya ba ni las yin par gyur par rtog pa la las kyang las kyi ngo bo nyid yin pa'i phyir byed pa po la mi ltos pa yin te /
ngo bo nyid ni ltos pa med pa'i phyir ro zhes bya ba ni yang na rtsa ba des ni ji ltar sngar byed pa po yin par gyur pa las yin par gyur pa mi byed par brtag pa'i skabs su /
yin par gyur la bya ba med / /
ces bya bas byed pa po gang bya ba la mi ltos pa zhig byed pa po'i ngo bo nyid du 'dod na de la bya ba dang las med de bya ba med par yang de grub pa'i phyir ro zhes bstan pa de bzhin du 'dir yang las yin par gyur par rtog pa la las kyang las kyi ngo bo nyid yin pa'i phyir byed pa po la ma ltos par yang las kyi ngo bo nyid yin par 'gyur bas byed pa po'i bya ba ma yin par 'gyur ro / /
des na byed pa pos ma byas pa nyid kyi las su 'gyur te zhes bya ba ni byed pa po des de ma byas pa'i phyir dang /
las yin par gyur par rtog pa des na byed pa pos ma byas pa nyid kyi las su 'gyur bas /
las yin par gyur pa byed pa po yin par gyur pa'i bya ba ma yin no / /
'dir yang rjes su dpag pa ni snga ma bzhin no zhes bya ba ni ci ltar sngar byed pa po yin par gyur pa las yin par gyur pa mi byed par rjes su dpag pa'i phyogs la /
yin par gyur la bya ba med / /
ces bya ba rtsa ba dang po gtan tshigs dang dpe'i tshig tu bsgrubs te /
byed pa po yin par gyur pa las yin par gyur pa mi byed par brtag pa'i rjes su dpag pa dang /
brgal ba dang lan dag bstan pa de las bzlog ste /
'dir las yin par gyur pa /
byed pa po yin par gyur pa'i bya ba ma yin par rjes su dpag pa'i phyogs la /
las kyang byed po med par 'gyur / /
zhes bya ba rtsa ba gnyis pa 'di gtan tshigs dang dpe'i tshig tu sgrub cing /
las yin par gyur pa byed pa po yin par gyur pa'i bya ba ma yin par brtag pa'i rjes su dpag pa dang /
brgal ba dang /
lan dag kyang bstan par bya'o / /
'di skad bstan te /
'dir rjes su dpag pa ni don dam par lhas byin gyi rgyud kyi las dge ba dang mi dge ba ni byed pa po yin par gyur pa lhas byin zhes bya ba brten te brtags pa dang /
mu stegs byed kyis yongs su brtag pa'i bya ba ma yin te /
las yin pa'i phyir dper na mchod sbyin gyi las bzhin no / /
yang na don dam par lhas byin gyi rgyud kyi las ni bdag lhas byin gyi bya ba ma yin te /
dngos po yin pa'i phyir dper na byed pa po bzhin no / /
ci ste dam bcas pa de'i don gang yin ci lhas byin gyi rgyud kyi las byed pa po gzhan gyi bya ba yin nam 'on te bya ba ma yin /
des cir 'gyur gal te byed pa po gzhan gyi bya ba yin na ni dam bcas pa nyams so / /
ci ste bya ba ma yin na ni dpe med do zhe na /
de ni rigs pa ma yin te /
mchod sbyin gyi rgyud kyi las bdag lhas byin gyi bya ba nyid du ma grub pa dpe nyid du nye bar gzhag pa'i phyir ro zhes bya ba rjes su dpag pa dang /
brgal ba dang lan de dag sngar byed pa po phyogs su byas pa las bzlog ste /
'dir las phyogs su byas pa la sbyar bar bya'o / /
yin par gyur la bya ba med / /
byed pa po yang las med 'gyur / /
zhes bya ba ni phyed gong ma shos kyi rjes su 'brang bas rnam par bshad zin pa'i phyir bshad mi dgos so zhes bya ba ni /
yin par gyur la bya ba med / /
ces bya ba 'dir sngar rtsa ba dang po'i skabs su ni byed pa po yin par gyur pa las yin par gyur pa mi byed pa rjes su dpag pa'i phyogs la gtan tshigs dang dpe'i tshig tu bsgrubs te /
byed pa po yin par gyur pa las yin par gyur pa mi byed par brtag pa'i rjes su dpag pa dag brgal ba dang lan dag bstan to / /
da 'dir ni /
yin par gyur la bya ba med / /
ces bya ba rtsa ba gsum pa 'di las yin par gyur pa byed pa po yin par gyur pa'i bya ba ma yin par rjes su dpag pa'i phyogs la gtan tshigs dang dpe'i tshig tu sgrub cing las yin par gyur pa byed pa po yin par gyur pa'i bya ba ma yin par brtag pa'i rjes su dpag pa dang brgal ba dang lan dag ston to / /
de yang sngar /
las kyang byed po med par 'gyur / /
zhes bya ba'i skabs su bstan pa bzhin du sbyar bar bya'o / /
byed pa po yang las med 'gyur / /
zhes bya ba rtsa ba bzhi pa 'di ni sngar ci ltar las yin par gyur pa byed pa po yin par gyur pa'i bya ba ma yin par rjes su dpag pa'i phyogs la /
las kyang byed po med par 'gyur / /
zhes bya ba rtsa ba gnyis pa gtan tshigs dang dpe'i tshig tu bsgrubs te /
las yin par gyur pa byed pa po yin par gyur pa'i bya ba ma yin par brtag pa'i rjes su dpag pa dang /
brgal ba dang lan dag bstan pa las bzlog ste /
'dir ni byed pa po yin par gyur pa las yin par gyur pa mi byed pa rjes su dpag pa'i phyogs la gtan tshigs dang dpe'i tshig tu sgrub cing /
byed pa po yin par gyur pa las yin par gyur pa mi byed par brtag pa'i rjes su dpag pa dang brgal ba dang lan dag ston te /
de yang sngar /
yin par gyur la bya ba med / /
ces bya bas byed pa po yin par gyur pa las yin par gyur pa mi byed par rjes su dpag pa'i skabs su bstan pa bzhin du sbyar bar bya'o / /
de ltar na dam 'cha' bar byed pa'i dam bcas pa la rjes su dpag pas gnod par 'gyur bas /
byed pa po dang las dag ltos pa med par yod pa de ni mi 'dod de /
de'i phyir byed pa po dag las dag ltos pa dang bcas pa nyid du 'dod pa kho nar bya'o zhes bya ba ni mjug bsdu ba yin te /
de ltar pha rol po'i dam bcas pa de la dbu ma pa'i rjes su dpag pas gnod par 'gyur bas byed pa po dang las bya ba dang ldan pa phan tshun ltos pa med pa dag mi srid pa'i phyir mi 'dod de /
byed pa po dang las bya ba dang mi ldan pa phan tshun ltos pa dang bcas pa nyid du 'dod pa kho nar bya'o / /
des na don dam par byed pa po lhas byin zhes bya ba ni lhas byin gyi rgyud la las byed pa po'i rgyud la gdon mi za bar rnam par smin par 'gyur ba mi byed par shes par byar nus te /
ltos pa dang bcas pa'i phyir dper na mchod sbyin bzhin no zhes bya ba ni byed pa po yin par gyur pa las yin par gyur pa mi byed par bsgrubs pa'i tshad ma'i 'bras bu rjes su dpag pa gzhan gyis bstan pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na byed pa po yin par gyur pa mchod sbyin zhes bya ba ni las la ltos pa dang bcas pa'i phyir don dam par lhas byin gyi rgyud la las yin par gyur pa byed pa po'i rgyud la gdon mi za bar rnam par smin par 'gyur ba mi byed par shes par byar nus pa de bzhin du byed pa po yin par gyur pa lhas byin zhes bya ba yang las la ltos pa dang bcas pa'i phyir don dam par lhas byin gyi rgyud la las yin par gyur pa byed pa po'i rgyud la gdon mi za bar rnam par smin par 'gyur ba mi byed par shes par byar nus so / /
de bzhin du don dam par lhas byin gyi rgyud kyi las byed pa po la gdon mi za bar rnam par smin par 'gyur ba ni byed pa po lhas byin gyi bya ba ma yin te /
byed pa po la ltos pa'i phyir dper na mchod sbyin gyi rgyud kyi las bzhin no zhes bya ba na las yin par 'gyur ba byed pa po yin par gyur pa'i bya ba ma yin par bsgrubs pa'i tshad ma'i 'bras bu rjes su dpag pa gzhan gyis bstan pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi rgyud kyi las yin par gyur pa ni byed pa po la ltos pa dang bcas pa'i phyir don dam par byed pa po yin par gyur pa lhas byin gyi bya ba ma yin pa de bzhin du /
lhas byin gyi rgyud kyi las yin par gyur pa byed pa po la gdon mi za bar rnam par smin par 'gyur ba yang byed pa po la ltos pa dang bcas pa'i phyir don dam par byed pa po yin par gyur pa lhas byin gyi bya ba ma yin no / /
de ltar re zhig dam bcas pa'i don nye bar gzhag pa snga ma bsgrubs zin te byed pa po yin par gyur pa las yin par gyur pa mi byed pa dang /
las yin par gyur pa byed pa po yin par gyur pa'i bya ba ma yin par brtag pa dang po bstan zin to / /
da ni dam bcas pa'i don nye bar gzhag pa gnyis pa bsgrub pa'i phyir bshad pa zhes bya bas ni byed pa po ma yin par gyur pa las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin par brtag pa gnyis pa ston to / /
gal te byed por ma gyur pa / /
las su ma gyur byed na ni / /
zhes bya ba ni phyogs bsnan pa yin no / /
des cir 'gyur zhes bya ba ni pha rol po'i 'dri ba'i tshig yin no / /
de'i lan du /
las la rgyu ni med par 'gyur / /
byed pa po med par yang grub pa'i phyir ro zhes bya ba ni byed pa po ma yin par gyur par rtog na de bya ba dang mi ldan pas las mi byed la /
des ma byas par yang las grub pa'i phyir las la rgyu med par 'gyur te /
las kyi rgyu ni byed pa po yin pa'i phyir ro / /
byed pa po yang rgyu med 'gyur / /
byed pa po las mi byed pa dang las la mi ltos pa yin pa'i phyir ro zhes bya ba ni las ma yin par gyur par rtog na de bya ba dang mi ldan pas byed pa po'i bya ba ma yin pas byed pa po las mi byed cing las la mi ltos pa'i phyir byed pa po rgyu med par 'gyur te /
byed pa po'i rgyu ni las yin pa'i phyir ro / /
tshig le'ur byas pa'i phyed 'dis kyang byed pa po dang las kyi chos byed pa dang /
las dag phan tshun ltos pa dang bcas pa nyid bstan to zhes bya ba ni byed pa po ma yin par gyur pa las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin par bsgrub pa'i chos gtan tshigs ni de dag phan tshun ltos pa dang bcas pa nyid yin te /
byed pa po yang las la ltos pa dang bcas pa nyid yin pa'i phyir byed pa po ma yin par gyur pa mi srid par de las ma yin par gyur pa mi byed la /
las kyang byed pa po la ltos pa dang bcas pa nyid yin pa'i phyir /
las ma yin par gyur pa mi srid pas de byed pa po ma yin par gyur pa'i bya ba ma yin no zhes ston to / /
'dir chos mthun pa'i dpe yang mchod sbyin byed pa po ma yin par gyur pa dang /
mchod sbyin gyi las ma yin par gyur pa gang dag la /
bsgrub par bya ba chos des de mi byed pa dang /
de de'i bya ba ma yin pa dang /
bsgrub pa'i chos phan tshun ltos pa dang bcas pa nyid yod pa dag yin par sbyar ro / /
'dir rjes su dpag pa ni byed pa po dang las phyogs su byas pa la yang snga ma bzhin te /
khyad par ni byed pa po dang las ma yin par gyur pa dag phyogs su bya ba yin no zhes bya ba ni sngar byed pa po yin par gyur pa las yin par gyur pa mi byed par bsgrub pa'i phyogs kyi rjes su dpag pa dang /
brgal ba dang lan ci skad bstan pa de las bzlog ste /
'dir byed pa po ma yin par gyur pa las ma yin par gyur pa mi byed par bsgrub pa'i phyogs la ni don dam par byed pa po ma yin par gyur pa lhas byin ni lhas byin gyi rgyud la las ma yin par gyur pa mi byed de ltos pa dang bcas pa'i phyir dper na mchod sbyin byed pa po ma yin par gyur pa bzhin zhes bya bar sbyar ro / /
de bzhin du sngar las ma yin par gyur pa byed pa po yin par gyur pa'i bya ba ma yin par bsgrub pa'i phyogs kyi rjes su dpag pa dang / /
brgal ba dang lan ji skad bstan pa de las bzlog ste /
'dir las ma yin par gyur pa byed pa po ma yin par gyur pa'i bya ba ma yin par bsgrub pa'i phyogs la ni don dam par lhas byin gyi rgyud kyi las ma yin par gyur pa ni byed pa po bdag lhas byin ma yin par gyur pa'i bya ba ma yin te /
ltos pa dang bcas pa'i phyir dper na mchod sbyin gyi rgyud kyi las ma yin par gyur pa bzhin no zhes bya bar sbyar ro / /
ci ste yang 'ga' zhig kho bo cag la byed pa po dang las dag ni 'di lta ste rang dbang ni byed pa po'o / /
byed pa po'i 'dod pa mchog ni las so zhes bya bas rang gi mtshan nyid kyis grub pa'i phyir phan tshun ltos pa med pa nyid yin pas des na ltos pa dang bcas pa'i phyir zhes bya ba'i gtan tshigs kyi don ma grub pa nyid do zhes zer na zhes bya ba ni 'dir brda sprod pa dag dbu ma pa'i gtan tshigs ltos pa dang bcas pa'i phyir zhes bya ba de'i don ma grub pa nyid do zhes sun 'byin pa'i tshig yin te /
de dag na re kho bo cag gi brda sprod pa'i byed pa po'i sde tshan las rang dbang ni byed pa po'o / /
bsgrub pa'i mchog ni byed pa po'o / /
byed pa po'i 'dod pa mchog ni las so / /
las kyis mngon par 'dod pa gang yin pa de ni yang dag par sbyin pa'o / /
gnas pa las dgar ba ni dbral ba'o / /
kun 'dzin pa ni gzhi'o zhes 'byung bas de dag rang gi mtshan nyid kyis grub pa'i phyir phan tshun ltos pa med pa nyid yin pas khyed kyi gtan tshigs kyi don ma grub pa nyid do zhes zer ro / /
de skad ces zer ba de'i lan du 'dir 'grel pa byed pa nyid kyis /
sun 'byin par byed pa la brkam pa nyid kyis de la gnod pa chen po 'byung bar 'gyur te zhes bya ba la sogs pa smras te /
kho bo'i gtan tshigs ltos pa dang bcas pa'i phyir zhes bya bas byed pa po dang las dag gi byed pa dang las zhes tha snyad gdags pa nyid la phan tshun rgyu'i dngos por nye bar 'gro ba yod pa yin par bsgrubs pa des sun 'byin pa la brkam pa nyid kyis brda sprod pa pa de la rgyu med pa dang /
'bras bu dang rgyu tha mi dad pa dang /
bya ba dang byed pa po dang byed pa mi rigs pa dang /
chos dang chos ma yin pa yod pa ma yin pa dang /
de'i 'bras bu med pa dang /
thar pa dang mtho ris kyi lam mi 'thad pa dang /
bya ba thams cad don med pa nyid du thal bar 'gyur ba'i gnod pa chen po 'byung bar 'gyur bas klan ka de mi rung ngo zhes ston to / /
ci ltar zhe na zhes bya bas ni ci ltar de la gnod pa chen po 'byung bar 'gyur bar ston to / /
de la re zhig ci ltar rgyu med pa'i gnod pa chen po 'byung bar 'gyur ba bstan pa'i phyir /
'di la rang dbang ni byed pa po'o zhes bya ba gang yin pa de yang las sgrub pa'i thabs mkhas pa la rang dbang yod pa'i phyir las la ltos pa nyid yin la /
byed pa po'i 'dod pa mchog ni las so zhes bya ba gang yin pa de yang byed pa po la ltos pa nyid yin pa'i phyir byed pa po dang las dag gi byed pa po dang las zhes tha snyad gdags pa nyid la ni phan tshun rgyu'i dngos por nye bar 'gro ba yod pa yin na de yang byed pa po dang las dag ltos pa med par smra ba la mi 'thad pas /
de'i phyir byed pa po dang las dag la rgyu med par gyur to zhes bya ba smras so / /
ci ltar 'bras bu dang rgyu mi 'thad pa'i gnod pa chen po 'byung bar 'gyur ba bstan pa'i phyir de ltar /
rgyu med na ni 'bras bu dang / /
rgyu yang 'thad par mi 'gyur ro / /
rgyu dang rkyen so sor nges pa'i mthus bya ba nyid kyis 'bras bu zhes bya zhing lhan cig byed pa'i rgyu tshogs su zin kyang de yod na 'byung ba nyid kyi 'bras bu'i rgyu zhes bya na ltos pa med pa la ni rgyu med pa yang rgyur mi rung la /
de'i 'bras bu med pa yang 'bras bur mi rung ngo zhes bya bar dgongs so zhes bya ba smras so / /
ji ltar bya ba dang /
byed pa po dang /
byed pa dag mi rigs pa'i gnod pa chen po 'byung bar 'gyur ba bstan pa'i phyir /
yang gzhan yang /
de med na ni bya ba dang byed pa po dang byed mi rigs / /
'bras bu de med na bya ba dang byed pa po dang byed pa dag mi rigs te /
'jig rten pa'i bum pa la sogs pa'i yul gyi bya ba de yang byed pa po'i 'dod pa mchog ni las so zhes bya bas byed pa po la ltos pa yin la /
bum pa sgrub nus pa'i rtsol ba la thabs shes pa ma brjed pa'i mkhas pa la rang dbang ni byed pa po'o zhes bya ba de yang byed pa po gzhan la mi ltos shing /
las la ltos pa yin /
bum pa sgrub pa'i yan lag du mas bsgrub par bya ba de nyid kyi sgrub pa'i yan lag las sgrub pa'i mchog ni byed pa po'o zhes bya ba de yang byed pa po dang las dag la ltos pa yin na ltos pa med pa la ni de dag med de /
gcad par bya ba'i shing med na bcad pa dang gcod pa po dang gcod pa dag med pa bzhin no zhes bya ba smras so / /
ci ltar chos dang chos ma yin pa dag yod pa ma yin pa'i gnod pa chen po 'byung bar 'gyur ba bstan pa'i phyir /
yang gzhan yang /
bya ba la sogs mi rigs na / /
chos dang chos min yod ma yin / /
bya ba dang byed pa po dang byed pa dag mi rigs na chos dang chos ma yin pa dag yod pa ma yin te /
pha rol po'i tshul las chos dang chos ma yin pa dag ni bya ba dang byed pa po dang byed pa dag gis bsgrub par bya ba yin pa'i phyir dang /
de dag gis gsal bar bya ba yin pa'i phyir ro zhes bya bar dgongs so zhes bya ba smras so / /
ci ste yang rang gi sde pa la la 'di skad ces 'du byed rnams la byed pa po dang tshor ba po med pa'i phyir byed pa po med pa'i skyon gyis mi gnod de chos dang chos ma yin pa dag lus dang ngag dang yid kyi bya ba'i khyad par gyi bdag nyid du khas blangs pa'i phyir ro zhe na zhes bya ba ni mdo sde pa dag sngar dbu ma pas brda sprod pa dag la /
de med na ni bya ba dang / /
byed pa po dang byed mi rigs / /
zhes bya bas ltos pa med pa la ni bya ba dang byed pa po la byed pa de dag med de /
gcad par bya ba'i shing med na gcad pa dang /
gcod pa po dang gcod pa dag med pa bzhin no zhes smras pas ltos pa med pa la byed pa po med pa'i skyon gyi gnod pa yod do zhes bshad pa de kho bo cag mdo sde pa'i phyogs la mi gnod de /
ci'i phyir zhe na /
kho bo cag mdo sde pa'i phyogs la 'du byed rnams la brda sprod pa po dag gis brtags pa'i rang dbang ni byed pa po'o zhes bya ba lta bu'i byed pa po dang tshor ba po med pa'i phyir ltos pa med pa la byed pa po med pa'i skyon du 'gyur ro zhes bya ba des mi gnod de kho bo cag gi phyogs la rgyu dang rkyen tshogs pa ni kun rdzob tu byed pa por khas blangs la /
des bya ba'i chos dang chos ma yin pa lus dang ngag dang yid kyi bya ba'i khyad par can dag ni las nyid du khas blangs pa'i phyir brda sprod pa pa dag gis brtags pa'i bya ba dang byed pa po dang byed pa dag med pas /
khyed dbu ma pas ltos pa med pa la byed pa po med pa'i skyon du 'gyur ro zhes bshad pa de kho bo cag la mi gnod do zhes zer ba yin no / /
de skad ces zer ba de'i lan du 'dir 'grel pa byed pa nyid kyis / /
rgyu phan 'dogs pa tshogs pa tsam tha snyad du byed pa po nyid du khas blangs pas de la ltos pas nyid kyi chos dang chos ma yin pa dag las kyi sgrar brjod pa'i phyir byed pa po med na de la ltos pa'i las mi 'grub pa'i phyir chos dang chos ma yin pa la sogs pa dag med pa'i skyon gyis mi gnod pa ma yin te /
ltos pa'i rigs pa med pa'i phyir ro zhes bya ba smras te /
khyed mdo sde pa dag la brda sprod pa pa dag gis brtags pa'i rang dbang ni byed pa po zhes bya ba de lta bu med du zin kyang dngos po rgyu rkyen las 'byung ba rnams la rgyu rkyen gang dag gis phan 'dogs pa tshogs pa tsam dag tha snyad du byed pa po nyid du khas blangs pas byed pa po de la ltos pa nyid kyis chos dang chos ma yin pa dag las kyi sgrar brjod pa'i phyir khyed la yang khyed rang gis brtags pa'i byed pa po med na de la ltos pa'i las mi 'grub pa'i phyir chos dang chos ma yin pa la sogs pa dag med pa'i skyon gyis mi gnod pa ma yin te /
gnod pa kho nar 'gyur ro / /
gnod pa'i rgyu bstan pa'i phyir ltos pa'i rigs pa med pa'i phyir ro zhes bya ba smras te /
rgyu phan 'dogs pa tshogs pa tsam tha snyad du byed pa po nyid du khas blangs pa de med na gang la ltos nas las 'grub par 'gyur te mi 'gyur ro / /
las mi 'grub na chos dang chos ma yin pa la sogs pa dag med pa'i skyon gyis mi gnod pa ma yin te /
gnod pa kho nar 'gyur bas de'i phyir khyed kyis kyang ltos pa dang bcas pa nyid ces bya ba'i gtan tshigs kyi don de khas blang bar bya dgos so zhes bya ba'i tha tshig go / /
ltos pa med par smra ba rnams la chos dang chos ma yin pa med pas ci ltar de'i 'bras bu med pa'i gnod pa chen po 'byung bar 'gyur ba bstan pa'i phyir de ltar ci skad bstan pa'i tshul gyis /
chos dang chos min med na ni / /
de las byung ba'i 'bras bu med / /
chos dang chos ma yin pa dag med na de dag las byung ba'i 'bras bu lha dang mi dang sems can dmyal ba dang dud 'gro dang yi dwags kyi 'gro ba dag tu /
lus dang dbang po dang longs spyod 'dod pa dang /
mi 'dod pa'i bdag nyid 'grub pa dag med par 'gyur ro zhes bya ba smras so / /
ci ltar thar pa dang mtho ris kyi lam mi 'thad pa dang bya ba thams cad de na med pa nyid du thal bar 'gyur ba'i gnod pa chen po 'byung bar 'gyur ba bstan pa'i phyir de ltar /
'bras bu med na thar pa dang / /
mtho ris 'gyur ba'i lam mi 'thad / /
bya ba dag ni thams cad kyang / /
don med nyid du thal bar 'gyur / /
'bras bu med na thal bar 'gyur ba'i lam rnal 'byor pa dag mya ngan las 'das pa'i don du yang dag pa'i lta ba sngon du btang ba'i 'phags pa'i lam yan lag brgyad pa sgom pa yang mi 'thad par 'gyur la /
mtho ris su 'gyur ba'i lam tshul khrims yang dag par len pa dang /
bsam gtan dang snyoms par 'jug pa la mngon par brtson pa yang mi 'thad par 'gyur zhing /
'jig rten dang 'jig rten las 'das pa'i bya ba thams cad don med pa nyid du thal bar 'gyur ro zhes bya ba smras so / /
de'i phyir de ltar byed pa po ma yin par gyur pa las ma yin par gyur pa byed pa dang /
las ma yin par gyur pa byed pa po ma yin par gyur pa'i bya ba yin par rtog pa la gnod pa chen po de dag 'byung bar 'gyur ba bzlog dka' bar rig nas byed pa po dang las dag ltos pa dang bcas pa nyid du 'dod par bya'o zhes bya ba ni phyogs snga ma'i nyes dmigs bstan nas phyogs phyi ma yang dag par 'dzin du gzhug pa'i tshig yin no / /
de ltar gtan tshigs kha na ma tho ba med pa ci skad bstan pa de yod pa'i phyir byed pa po ma yin par gyur pa las ma yin par gyur pa byed pa dang /
las ma yin par gyur pa byed pa po ma yin par gyur pa'i bya ba yin par sgrub pa'i phyogs de mi 'thad par bstan to zhes bya ba ni mjug bsdu ba dang tshad ma'i 'bras bu yin te /
de ltar dam bcas pa'i don nye bar gzhag pa gnyis pa yang bsgrubs zin te /
byed pa po ma yin par gyur pa las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin par brtag pa gnyis pa bstan zin to / /
da ni byed pa po yin pa dang ma yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin pa dang ma yin par gyur pa'i bya ba ma yin par brtag pa gsum pa bstan par bya ste /
de'i phyogs snga ma bstan pa'i phyir rnam grangs kyi tshul smra ba dag na re rnam grangs las byed pa po yin pa dang ma yin par gyur pa las yin pa dang ma yin par gyur pa byed pa'i phyir skyon med do zhe na zhes bya ba smras te /
'dir rnam grangs kyi tshul smra bar 'os pa pa dag na re kho bo cag gi phyogs la byed pa po ni srog gi rdzas kyi rnam grangs la ltos na yin par gyur pa yang yin la /
lus kyi rdzas kyi rnam grangs la ltos na ma yin par gyur pa yang yin no / /
las kyang 'jim pa dang rgyu spun la sogs pa rgyu'i rnam grangs la ltos na yin par gyur pa yang yin la /
bum pa dang snam bu la sogs pa 'bras bu'i rnam grangs la ltos na ma yin par gyur pa yang ma yin pas de'i phyir byed pa po de las de byed cing las de yang byed pa po de'i bya ba yin pa'i phyir khyed kyi sgrub pa snga ma gnyis kyi skyon kho bo cag gi phyogs la med do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
byed pa por gyur ma gyur pa / /
gyur ma gyur te mi byed do / /
zhes bya ba smras te /
byed pa po yin pa dang ma yin par gyur pa ni bya ba dang ldan pa dang bya ba dang mi ldan pa'o / /
las yin pa dang ma yin par gyur pa yang bya ba dang ldan pa dang bya ba dang mi ldan pa'o / /
des de mi byed cing /
de de'i bya ba ma yin te /
ci'i phyir zhe na /
yin dang ma yin gyur pa ni /
phan tshun 'gal bas ga la gcig /
'di ltar yin pa dang ma yin par gyur pa ni phan tshun 'gal bas gcig la dus gcig tu mi 'thad do / /
gal te yin na ni ci ltar ma yin par 'gyur ci ste ma yin na ni ci ltar yin par 'gyur te /
'di ltar 'jig rten na me la tsha ba'i ngo bo nyid dang grang ba'i ngo bo nyid dmigs su med pa bzhin no zhes bya ba smras te /
gnas gcig pa'i 'gal ba dang gcig gis gcig bsal ba'i 'gal ba dang 'jig rten la grags pa'i 'gal ba de dag yod pa'i phyir des de mi byed cing de de'i bya ba ma yin no / /
ci ste rdzas kyi ngo bo nyid du yod pa'i phyir yin par gyur pa yang yin la bya ba dang byed pa'i sngon rol na byed pa po nyid du med pa'i phyir ma yin par gyur pa yang yin pas /
de ltar ltos pa'i dbang gis gcig la yang dus gcig na gnyi ga'i bdag nyid yod pa'i phyir skyon med do zhe na zhes bya ba ni 'dir pha rol po dag na re byed pa po srog gi rdzas kyi ngo bo nyid du yod pa'i phyir yin par gyur pa yang yin la /
gcad pa'i bya ba dang /
byed pa shing dang sta re la sogs pa'i sngon rol na byed pa po gcod pa po nyid du med pa'i phyir ma yin par gyur pa yang ma yin pas de ltar rdzas kyi gnas skabs la ltos nas spyod pa'i gnas skabs ma yin par gyur pa dang /
spyod pa'i gnas skabs la ltos nas rdzas kyi gnas skabs yin par gyur pa'i dbang gis dngos po gcig la yang dus gcig na gnyi ga'i bdag nyid yod pa'i phyir des de byed cing de de'i bya ba yin pas dbu ma pas ci skad smras pa'i skyon med do zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
ltos pa'i nges pa 'gog par 'gyur ba'i phyir dang phyogs gnyi gar bstan pa'i rjes su dpag pas bkag pa'i phyir skyon med pa ma yin no zhes bya ba smras te /
ltos pa'i nges pa yang me dang bud shing brtag pa'i rab tu byed pa las /
gal te me ltos shing yin la / /
gal te shing ltos me yin na / /
gang la ltos pa'i me dang shing / /
dang por grub pa gang zhig yin / /
zhes bya ba la sogs pas 'og nas 'gog par 'gyur ba'i phyir dang /
gnyi ga'i bdag nyid yod par 'dod pa yang sngar yin par gyur pa dang ma yin par gyur pa'i phyogs gnyis su bstan pa'i rjes su dpag pas bkag zin pa'i phyir rnam pa gnyis su smra ba dag la ci skad bstan pa'i skyon med pa ma yin no / /
gal te mchod sbyin ni byed pa po nyid kyang yin la byed pa po ma yin pa nyid kyang yin pas dpe med pa'i phyir rjes su dpag pas gnod par mi 'gyur ro zhe na zhes bya ba ni 'dir pha rol po dag sngar dbu ma pas yin par gyur pa dang ma yin par gyur pa dgag pa'i phyogs gnyis su rjes su dpag pa'i dpe bstan pa ma grub pa'i phyir dbu ma pa'i rjes su dpag pas kho bo cag la gnod par mi 'gyur ro zhes zer ba yin te /
de dag na re khyed dbu ma pas sngar byed pa po yin par gyur pa las yin par gyur pa mi byed par rjes su dpag pa'i phyogs la don dam par byed pa po yin par gyur pa /
lhas byin zhes bya ba brten te brtags pa dang /
mu stegs byed kyis yongs su brtags pa ni lhas byin gyi rgyud la las dge ba dang mi dge ba mi byed de /
byed pa po yin pa'i phyir dper na mchod sbyin bzhin no zhes bya ba dang /
las yin par gyur pa byed pa po yin par gyur pa'i bya ba ma yin par rjes su dpag pa'i phyogs la don dam par lhas byin gyi rgyud kyi las dge ba dang mi dge ba ni byed pa po yin par gyur pa lhas byin zhes bya ba bstan te brtag pa dang /
mu stegs byed kyis yongs su brtags pa'i bya ba ma yin te /
las yin pa'i phyir dper na mchod sbyin gyi las bzhin no zhes bya ba dang /
byed pa po ma yin par gyur pa las ma yin par gyur pa mi byed par rjes su dpag pa'i phyogs la don dam par byed pa po ma yin par gyur pa lhas byin ni lhas byin gyi rgyud la las ma yin par gyur pa mi byed de ltos pa dang bcas pa'i phyir dper na mchod sbyin byed pa po ma yin pa bzhin no zhes bya ba dang /
las ma yin par gyur pa byed pa po ma yin par gyur pa'i bya ba ma yin par rjes su dpag pa'i phyogs la don dam par lhas byin gyi rgyud kyi las ma yin par gyur pa ni byed pa po bdag lhas byin ma yin par gyur pa'i bya ba ma yin te /
ltos pa dang bcas pa'i phyir dper na mchod sbyin gyi rgyud kyi las ma yin par gyur pa bzhin no zhes smras pa'i dpe de dag mi 'grub ste /
ci'i phyir zhe na /
gang gi tshe mchod sbyin byed pa po yin par gyur pa lhas byin gyi las yin par gyur pa'i grogs byed pa de'i tshe na mchod sbyin byed pa po yin par gyur pa lhas byin gyi las yin par gyur pa byed pa yang yin la /
de'i tshe na lhas byin gyi las yin par gyur pa de mchod sbyin byed pa po yin par gyur pa'i bya ba yang yin no / /
gang gi tshe mchod sbyin byed pa po ma yin par gyur pa lhas byin gyi las ma yin par gyur pa'i grogs byed pa de'i tshe na mchod sbyin byed pa po ma yin par gyur pa lhas byin gyi las ma yin par gyur pa byed pa yang yin la /
de'i tshe na lhas byin gyi las ma yin par gyur pa de mchod sbyin byed pa po ma yin par gyur pa'i bya ba yang yin no / /
des na khyed kyi dpe mchod sbyin bzhin zhes bya ba dang mchod sbyin gyi las bzhin no zhes bya ba dang /
mchod sbyin byed pa po ma yin pa bzhin no zhes bya ba dang /
mchod sbyin gyi rgyud kyi las ma yin pa bzhin no zhes bya ba de dag med pa'i phyir khyed kyi rjes su dpag pa snga ma de dag gis kho bo cag la gnod par mi 'gyur ro zhes zer ro / /
de skad ces zer ba de'i lan du 'dir 'grel pa byed pa nyid kyis /
lhas byin gyi rgyud la mchod sbyin byed pa po ma yin par gyur pa'i cha dang /
mchod sbyin gyi bya ba ma yin par gyur pa'i char grub pa nyid dpe nyid du 'dod pa'i phyir skyon med do zhes bya ba smras te /
lhas byin gyi rgyud kyi las la mchod sbyin byed pa po yin par gyur pa'i cha dang /
byed pa po ma yin par gyur pa'i cha gnyis yod pa dang /
lhas byin gyi rgyud kyi las mchod sbyin gyi bya ba yin par gyur pa'i cha dang /
bya ba ma yin par gyur pa'i cha gnyis yod pa las mchod sbyin byed pa po ma yin par gyur pa'i cha dang /
mchod sbyin gyi bya ba ma yin par gyur pa'i char grub pa nyid kho bo dpe nyid du 'dod pa'i phyir /
kho bo la dpe ma grub pa'i skyon med do / /
rgyas par ni snga ma bzhin no zhes bya ba ni ci ste rnam pa gnyis su smra ba dag dbu ma pa'i byed pa po yin pa dang ma yin par gyur pa las yin pa dang ma yin par gyur pa mi byed pa dang rjes su dpag pa'i phyogs la 'di skad ces dam bcas pa de'i don gang yin /
ci lhas byin gyi rgyud kyi las yin pa dang ma yin par gyur pa la byed pa po yin pa dang ma yin par gyur pa gzhan yod pa yin nam /
'on te byed pa po med pa yin /
des cir 'gyur /
gal te byed pa po gzhan yod pa yin na ni dam bcas pa nyams so / /
ci ste byed pa po med pa yin na ni dpe med do zhe na /
de ni rigs pa ma yin te /
bdag mchod sbyin zhes bya ba byed pa po yin pa dang ma yin par gyur pa lhas byin gyi rgyud kyi byed pa po nyid du ma grub pa nyid dpe nyid du nye bar gzhag pa'i phyir ro zhes bya ba dang /
las yin pa dang ma yin par gyur pa byed pa po yin pa dang ma yin par gyur pa'i bya ba ma yin par rjes su dpag pa'i phyogs la 'di skad ces dam bcas pa de'i don gang yin ci lhas byin gyi rgyud kyi las yin pa dang /
ma yin par gyur pa byed pa po yin pa dang ma yin par gyur pa gzhan gyi bya ba yin nam 'on te bya ba ma yin /
des cir 'gyur gal te byed pa po gzhan gyi bya ba yin na ni dam bcas pa nyams so / /
ci ste bya ba ma yin na ni dpe med do zhe na /
de ni rigs pa ma yin te mchod sbyin gyi rgyud kyi las yin pa dang ma yin par gyur pa bdag lhas byin gyi bya ba nyid du ma grub pa de nyid dpe nyid du nye bar gzhag pa'i phyir ro zhes bya ba brgal ba dang lan de dag sngar brtag pa dang po'i byed pa po dang las la so sor sbyar ba dag 'dir brtag pa gsum pa'i byed pa po dang las la gcig tu bsdus te rgyas par sbyar bar bya ba yin no / /
brtag pa gsum pa bstan to / /
de'i phyir de ltar re zhig phyogs mthun pa la brten pa'i byed pa po dang las rnam par bzhag pa dag don dam pa pa ma yin pas rab tu byed pa'i dang por smras pa'i gtan tshigs kyi don ma grub pa nyid do zhes bya ba ni de yan chad du phyogs mthun pa gsum la brten pa'i byed pa po dang las rnam par gzhag pa dag mi 'thad par brtag pa bstan pa'i mjug bsdu ba dang tshad ma'i 'bras bu yin te /
phyogs mthun pa gsum ni byed pa po yin par gyur pa las yin par gyur pa mi byed pa dang /
las yin par gyur pa byed pa po yin par gyur pa'i bya ba ma yin pa dang byed pa po ma yin par gyur pa las ma yin par gyur pa mi byed pa dang /
las ma yin par gyur pa byed pa po ma yin par gyur pa'i bya ba ma yin pa dang /
byed pa po yin pa dang ma yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin pa dang ma yin par gyur pa'i bya ba ma yin par brtag pa dag ste /
de dag don dam par rnam pa thams cad du mi 'thad pas sngar rab tu byed pa'i dang por pha rol pos don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas byed pa po dang las bstan pa'i phyir ro zhes smras pa'i gtan tshigs kyi don ma grub pa nyid do // //
bam po bzhi bcu gnyis pa /
de ltar phyogs mthun pa gsum mi 'thad par brtag pa bstan nas /
da ni phyogs mi mthun pa drug po dag mi 'thad par rim bzhin du bstan par bya ste /
de la re zhig byed pa po yin par gyur pa las ma yin par gyur pa mi byed pa dang /
las ma yin par gyur pa byed pa po yin par gyur pa'i bya ba ma yin pa dang /
byed pa po ma yin par gyur pa las yin par gyur pa mi byed pa dang /
las yin par gyur pa byed pa po ma yin par gyur pa'i bya ba ma yin par brtag pa gnyis pa bstan par bya ste /
de'i phyogs snga ma bstan pa'i phyir gal te byed pa po yin par gyur pa las ma yin par gyur pa byed cing /
byed pa po ma yin par gyur pa yang las yin par gyur pa byed pas skyon med do zhe na zhes bya ba smras te /
'di na smra ba sum brgya drug cu rtsa gsum yod pas de dag las kha cig na re byed pa po yin par gyur pa las ma yin par gyur pa byed de /
dper na bum pa dang snam bu byed pa'i byed pa po yin par gyur pa yod pas bum pa dang snam bu'i las ma yin par gyur cing med pa byed pa lta bu'o zhes zer ro / /
kha cig na re byed pa po ma yin par gyur pa las yin par gyur pa byed de /
dper na bum pa dang snam bu'i bya ba dang byed pa'i snga rol na byed pa po ma yin par gyur cing med pas 'jim pa dang rgyu spun gyi las yin par gyur cing yod pa byed pa lta bu yin pas /
des na khyed kyi sgrub pa snga ma gsum gyi skyon kho bo cag gi phyogs la med do zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
byed pa po dang las dag ni / /
gyur pa ma gyur mi byed de / /
ma gyur pa yang gyur mi byed / /
ces bya ba smras so / /
gang gis ci zhig mi byed ce na zhes bya ba ni pha rol po 'dri ba'i tshig yin no / /
de'i lan du /
byed pa po yin par gyur pa las ma yin par gyur pa mi byed la byed pa po ma yin par gyur pa yang las yin par gyur pa mi byed do zhes bya ba smras te /
de gnyis ni dam bca' ba nye bar gzhag pa ste phyogs yin no / /
de gnyis kyi sgrub pa'i chos bstan pa'i phyir /
ci'i phyir zhe na /
'di ltar /
'dir yang skyon der thal bar 'gyur /
yin par gyur pa dang ma yin par gyur pa'i phyogs su bstan pa'i skyon de dag nyid du thal bar 'gyur ba'i phyir ro zhes bya ba smras te / /
byed pa po dang las rnam pa de lta bu dag tu yongs su rtog na 'dir yang gang gi phyir sngar bstan pa'i skyon byed pa po yin par gyur pa la bya ba med pa dang /
las la byed pa po med pa dang /
las yin par gyur pa la bya ba med pa dang /
byed pa po la las med pa dang /
byed pa po dang las ma yin par gyur pa dag la rgyu med par 'gyur ba de'i phyir byed pa po yin par gyur pa las ma yin par gyur pa mi byed la /
las ma yin par gyur pa yang byed pa po yin par gyur pa'i bya ba ma yin no / /
byed pa po ma yin par gyur pa las yin par gyur pa mi byed la las yin par gyur pa yang byed pa po ma yin par gyur pa'i bya ba ma yin no / /
de dag gi rjes su dpag pa bstan pa'i phyir don dam par byed pa po yin par gyur pa las ma yin par gyur pa mi byed la /
byed pa po ma yin par gyur pa las yin par gyur pa mi byed de zhes dam bcas pa la khyad par yod par zad kyi /
sbyor ba'i yan lag lhag ma dag ni rgyas par snga ma bzhin no zhes bya ba smras so / /
'di ltar sbyar te don dam par byed pa po yin par gyur pa lhas byin ni lhas byin gyi rgyud la las ma yin par gyur pa mi byed de /
byed pa po yin par gyur pa'i phyir dper na mchod sbyin byed pa po yin par gyur pa bzhin no / /
don dam par lhas byin gyi rgyud kyi las ma yin par gyur pa ni byed pa po yin par gyur pa lhas byin gyi bya ba ma yin te /
las ma yin par gyur pa'i phyir dper na mchod sbyin gyi rgyud kyi las ma yin par gyur pa bzhin no / /
de bzhin du don dam par byed pa po ma yin par gyur pa lhas byin ni lhas byin gyi rgyud la las yin par gyur pa mi byed de byed pa po ma yin par gyur pa'i phyir dper na mchod sbyin byed pa po ma yin par gyur pa bzhin no / /
don dam par lhas byin gyi rgyud kyi las yin par gyur pa ni byed pa po ma yin par gyur pa lhas byin gyi bya ba ma yin te /
las yin par gyur pa'i phyir dper na mchod sbyin gyi rgyud kyi las yin par gyur pa bzhin no / /
brgal ba dang lan dag kyang snga ma bzhin du ci rigs par sbyar bar bya'o / /
da ni byed pa po yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin par gyur pa'i bya ba ma yin par brtag pa bstan pa'i phyir /
de bzhin du /
byed pa po dang las dag ni / /
gyur dang bcas pa ma gyur dang / /
gyur ma gyur pa mi byed de / /
zhes bya ba smras te /
byed pa po yin par gyur pa las ma yin par gyur pa dang yin pa dang ma yin par gyur pa mi byed la las ma yin par gyur pa dang yin pa dang ma yin par gyur pa yang byed pa po yin par gyur pa'i bya ba ma yin te /
'dir las ma yin par gyur pa smos pa ni snga ma brnan pa'i phyir ro / /
de dag ni dam bca' ba nye bar gzhag pa ste phyogs yin no / /
de dag gi sgrub pa'i chos bstan pa'i phyir /
gtan tshigs gong du bstan phyir ro / /
zhes bya ba smras te /
byed pa po yin par gyur pa las bya ba med pa dang /
las ma yin par gyur pa la rgyu med pa dang /
las yin pa dang ma yin pa dang ma yin par gyur pa phan tshun 'gal bas ga la gcig ces bstan pa'i phyir ro / /
'dir de dag gi rjes su dpag pa yang 'di ltar sbyar te /
don dam par byed pa po yin par gyur pa lhas byin ni lhas byin gyi rgyud la las ma yin par gyur pa mi byed de /
byed pa po yin par gyur pa'i phyir dper na mchod sbyin byed pa po yin par gyur pa bzhin no / /
don dam par byed pa po yin par gyur pa lhas byin ni lhas byin gyi rgyud la las yin pa dang ma yin par gyur pa mi byed de /
byed pa po yin par gyur pa'i phyir dper na mchod sbyin byed pa po yin par gyur pa bzhin no / /
de bzhin du don dam par lhas byin gyi rgyud kyi las ma yin par gyur pa byed pa yin par gyur pa lhas byin gyi bya ba ma yin te /
las ma yin par gyur pa'i phyir dper na mchod sbyin gyi rgyud kyi las ma yin par gyur pa bzhin no / /
don dam par lhas byin gyi rgyud kyi las yin pa dang ma yin par gyur pa ni byed pa po yin par gyur pa lhas byin gyi bya ba ma yin te /
las yin pa dang ma yin par gyur pa'i phyir dper na mchod sbyin gyi rgyud kyi las yin pa dang ma yin par gyur pa bzhin no / /
brgal ba dang lan dag kyang snga ma bzhin du ci rigs par sbyar bar bya'o / /
da ni byed pa po ma yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po ma yin par gyur pa'i bya ba ma yin par brtag pa bstan pa'i phyir de bzhin du /
byed pa po dang las dag ni / /
ma gyur pa ni gyur bcas dang / /
gyur ma gyur pa mi byed de / /
zhes bya ba smras te /
byed pa po ma yin par gyur pa las yin par gyur pa dang yin pa dang ma yin par gyur pa mi byed la /
las yin par gyur pa dang yin pa dang ma yin par gyur pa yang byed pa po ma yin par gyur pa'i bya ba ma yin te /
'dir yang las yin par gyur pa smos pa ni snga ma brnan pa'i phyir ro / /
de dag ni dam bca' ba nye bar gzhag pa ste phyogs yin no / /
de dag gi sgrub pa'i chos bstan pa'i phyir /
gtan tshigs gong du bstan phyir ro / /
zhes bya ba smras te /
byed pa po ma yin par gyur pa la rgyu med pa dang /
las yin par gyur pa la bya ba med pa dang /
las yin pa dang ma yin par gyur pa phan tshun 'gal bas ga la gcig ces bstan pa'i phyir ro / /
'dir de dag gi rjes su dpag pa yang 'di ltar sbyar te don dam par byed pa po ma yin par gyur pa ni lhas byin ni lhas byin gyi rgyud la las yin par gyur pa mi byed de /
byed pa po ma yin par gyur pa'i phyir dper na mchod sbyin byed pa po ma yin par gyur pa bzhin no / /
don dam par lhas byin gyi rgyud kyi las yin par gyur pa ni byed pa po ma yin par gyur pa lhas byin gyi bya ba ma yin te /
las yin par gyur pa'i phyir dper na mchod sbyin gyi rgyud kyi las yin par gyur pa bzhin no / /
don dam par lhas byin gyi rgyud kyi las yin pa dang ma yin par gyur pa ni byed pa po ma yin par gyur pa lhas byin gyi bya ba ma yin te /
las yin pa dang ma yin par gyur pa'i phyir dper na mchod sbyin gyi rgyud kyi las yin pa dang ma yin pa bzhin no / /
brgal ba dang lan dag kyang snga ma bzhin du ci rigs par sbyar bar bya'o / /
da ni byed pa po yin pa dang ma yin par gyur pa las yin par gyur pa mi byed pa dang /
las yin par gyur pa byed pa po yin pa dang ma yin par gyur pa'i bya ba ma yin pa dang /
byed pa po yin pa dang ma yin par gyur pa las ma yin par gyur pa mi byed pa dang /
las ma yin par gyur pa byed pa po yin pa dang ma yin par gyur pa'i bya ba ma yin par brtag pa gnyis pa bstan pa'i phyir /
de bzhin du /
byed pa por gyur ma gyur ni / /
las su gyur dang ma gyur pa / /
mi byed ces bya ba smras te /
byed pa po yin pa dang ma yin par gyur pa las yin par gyur pa mi byed pa dang /
las yin par gyur pa byed pa po yin pa dang ma yin par gyur pa'i bya ba ma yin pa dang /
byed pa po yin pa dang ma yin par gyur pa las ma yin par gyur pa mi byed pa dang /
las ma yin par gyur pa byed pa po yin pa dang ma yin par gyur pa'i phyir ma yin te /
de dag ni dam bca' ba nye bar gzhag pa ste phyogs yin no / /
de dag gi sgrub pa'i chos bstan pa'i phyir 'dir yang gtan tshigs ni gong du bstan pas shes par bya /
'dir yang dam bcas pa la khyad par yod pa 'ba' zhig tu zad kyi sbyor ba'i yan lag lhag ma dag ni rgyas par snga ma bzhin no zhes bya ba smras te /
byed pa po yin pa dang ma yin par gyur pa phan tshun 'gal bas ga la gcig ces bya ba dang /
las yin par gyur pa la bya ba med pa dang /
las ma yin par gyur pa la rgyu med par 'gyur ro zhes bstan pa dag gis shes par bya'o / /
'dir de dag gi rjes su dpag pa yang 'di ltar sbyar te /
don dam par byed pa po yin pa dang ma yin par gyur pa lhas byin ni lhas byin gyi rgyud la las yin par gyur pa mi byed de /
byed pa po yin pa dang ma yin par gyur pa'i phyir dper na mchod sbyin byed pa po yin pa dang ma yin par gyur pa bzhin no / /
don dam par lhas byin gyi rgyud kyi las yin par gyur pa ni byed pa po yin pa dang ma yin par gyur pa lhas byin gyi bya ba ma yin te /
las yin par gyur pa'i phyir dper na mchod sbyin gyi rgyud kyi las yin par gyur pa bzhin no / /
de bzhin du don dam par byed pa po yin pa dang ma yin par gyur pa lhas byin gyi las ma yin par gyur pa mi byed de / /
byed pa po yin pa dang ma yin par gyur pa'i phyir dper na mchod sbyin byed pa po yin pa dang ma yin par gyur pa bzhin no / /
don dam par lhas byin gyi rgyud kyi las ma yin par gyur pa ni byed pa po yin pa dang ma yin par gyur pa lhas byin gyi bya ba ma yin te /
las ma yin par gyur pa'i phyir dper na mchod sbyin gyi rgyud kyi las ma yin par gyur pa bzhin no / /
brgal ba dang lan dag kyang snga ma bzhin du ci rigs par sbyar bar bya'o / /
de ltar byed pa po dang las brtag pa'i phyogs la phyogs mthun pa gsum dang phyogs mi mthun pa drug ste spyir dgur shes par bya'o / /
gal te 'dir pha rol po dag na re de ltar byed pa po yang med la las kyang med na khyod kyis rgyu med pa'i skyon du thal bar 'gyur ro zhes gang dag bstan pa de dag thams cad khyod la rjes su 'brel par 'gyur ro zhes zer ba'i phyogs snga ma khong nas dbyung ba de'i lan du /
gang gi phyir de ltar brtags na /
byed po las la brten byas shing / /
las kyang byed po de nyid la / /
brten nas 'byung ba /
de'i phyir byed pa po dang las nyid la byed pa po dang las kyi rgyu yod pa ni tha snyad par phan tshun ltos pa nyid yin gyi de ma gtogs par de las gzhan pa /
grub pa'i rgyu ni ma mthong ngo / /
zhes bya ba smras te /
byed pa po ni /
las la brten cing las la gnas / /
las la ltos nas byed pa po / /
zhes gdags shing brjod do / /
de'i las kyang byed pa po de nyid la brten nas 'byung zhing de'i las zhes gdags shing brjod do / /
de'i phyir de gnyis ni ltos pa can du gdags pa yin gyi ngo bo nyid du grub pa dang ma grub pa med do / /
de'i phyir de ltar de gnyis yod pa nyid dang med pa nyid du khas ma blangs pas dbu ma'i lam du gdags pa yin no / /
gdags pa de ma gtogs par de nyid 'grub pa'i mtshan nyid gzhan ma mthong ngo / /
de lta bas na rab tu byed pa'i dang por smras pa'i gtan tshigs kyi don ma grub pa nyid kyi lan gdab dka' ba dang /
dpe'i skyon yod pa dang /
gtan tshigs gzhan du rtog na yang don 'gal ba nyid du 'gyur ro zhes bya ba ni mjug bsdu ba dang tshad ma'i 'bras bu yin te /
sngar pha rol po dag gis don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas byed pa po dang las bstan pa'i phyir ro / /
'di na gang med pa la ni bcom ldan 'das kyis de la brten nas byed pa po dang las ma bstan te /
dper na bong bu dang rnga mo'i rwa dag bzhin no zhes smras pa'i gtan tshigs don dam par sgrub na ni don ma grub pa nyid yin la kun rdzob tu sgrub na ni don 'gal ba nyid yin zhing dpe yang med pas pha rol po dag gi phyogs ma grub po / /
gang dag don dam par phung po dang khams dang skye mched dag yod pa kho na yin te /
bcom ldan 'das kyis nye bar len pa po dang nye bar blang ba nyid gsungs pa'i phyir ro zhes zer ba de dag dgag pa'i phyir ro / /
de bzhin nyer len shes par bya / /
zhes bya ba la sogs pas 'dra bar bstan par bya ste zhes bya ba ni gang zag tu smra ba dag phung po ni nye bar blang ba yin la gang zag ni nye bar len pa po yin no zhes zer ba dgag pa'i phyir tshig le'ur byas pa'i phyed gong ma 'di bshad do zhes bya bar sbyar ro / /
de bzhin zhes bya ba ni ci skad bstan pa'i 'bad pa nye bar bstan pa bzhin du'o zhes bya ba ni byed pa po dang las dag bsal ba bzhin du'o / /
nyer len zhes bya ba ni nye bar len pa ste /
dngos po'i rkyen du blta bar bya'o zhes bya ba bstan pa'i phyir nye bar len pa po dang nye bar blang ba dag yongs su gzung ba'i phyir te /
gang la dngos po yod pa de la byed pa po du ma yod pa'i phyir ro zhes bya ba smras te /
nye bar len pa zhes bya ba'i sgra ni dngos po ste nye bar len pa po gang zag dang nye bar blang ba phung po gnyi ga la spyir snyegs so / /
gang la dngos po yod pa de la byed pa po'i sde tshan du gtogs pa byed pa po dang las dang byed pa dang yang dag par sbyin pa dang /
blang ba la sogs pa dag yod pa'i phyir ro / /
ci skad bstan pa'i 'bad pa ni ci ltar byed pa po las la brten cing las kyang byed pa po la brten nas 'byung ba de bzhin du /
nye bar len pa po yang nye bar blang ba la brten cing nye bar blang ba yang nye bar len pa po la brten nas 'byung bar 'gyur bas nye bar len pa po dang nye bar blang ba dag gi nye bar len pa po dang nye bar blang ba nyid ni don dam pa pa ni ma yin no zhes bya ba ni /
de bzhin nyer len shes par bya / /
zhes bya ba'i bshad pa yin te de ni dam bca' ba nye bar gzhag pa ste phyogs yin no / /
de'i sgrub pa'i chos bstan pa'i phyir ci ltar zhe na /
las dang byed po bsal phyir ro / /
bsal ba zhes bya ba ni bkag pa'o / /
phyir ro zhes bya ba ni gtan tshigs kyi don te gang gi phyir de ltar byed pa po dang las dag bsal ba bstan pa de nyid kyis nye bar len pa po dang nye bar blang ba dag kyang bsal bar shes par bya'o zhes bya ba smras te /
ci ltar byed pa po dang las brtag pa'i skabs su byed po yin par gyur pa de las su gyur pa mi byed do / /
byed po ma yin gyur pa yang / /
las su ma gyur mi byed do / /
zhes bya ba la sogs pa ci skad bstan pa thams cad kyis 'dir yang ci rigs par shes par bya'o / /
de dag gi rjes su dpag pa bstan pa'i phyir de la phyogs tsam zhig bstan par bya ste /
don dam par len pa po yin par gyur pa lhas byin zhes bya ba nye bar blang ba yin pa gyur pa phung po zhes bya ba /
de'i sgrar brjod pa dag len par mi byed par gzung bar bya ste /
nye bar blang ba la ltos pa'i phyir dper na mchod sbyin bzhin no / /
don dam par nye bar len pa po ma yin par gyur pa lhas byin zhes bya ba nye bar blang ba ma yin par gyur pa nye bar len par mi byed pa dang /
nye bar len pa po yin pa dang /
ma yin par gyur pa lhas byin zhes bya ba nye bar blang ba yin pa dang ma yin par gyur pa nye bar len par mi byed de zhes bya ba dag la yang dam bcas pa la khyad par yod par zas kyi sbyor ba'i yan lag la lhag ma dag ni rgyas par snga ma bzhin no zhes bya ba smras te /
de dag ni nye bar len pa po brtag pa'i phyogs mthun pa gsum yin no / /
de bzhin du don dam par nye bar blang ba yin par gyur pa yang nye bar len pa po yin par gyur pa lhas byin zhes bya ba'i nye bar blang ba ma yin te /
nye bar len pa po la ltos pa'i phyir dper na mchod sbyin gyi rgyud kyi nye bar blang ba ma yin par gyur pa bzhin no / /
don dam par nye bar blang ba ma yin par gyur pa nye bar len pa po ma yin par gyur pa lhas byin zhes bya ba ni nye bar blang ba ma yin pa dang nye bar blang ba yin pa dang ma yin par gyur pa nye bar len pa po yin pa dang ma yin par gyur pa lhas byin zhes bya ba'i nye bar blang ba ma yin te zhes bya ba dag la yang dam bcas pa la khyad par yod par zad kyi sbyor ba'i yan lag lhag ma dag ni rgyas par snga ma bzhin no zhes bya ba dag ni nye bar blang ba brtag pa'i phyogs mthun pa gsum yin no / /
de bzhin du phyogs mi mthun pa dag la yang brjod par bya'o zhes bya ba ni phyogs mi mthun pa drug po dag kyang byed pa po dang las kyi skabs su bstan pa bzhin du ci rigs par sbyar bar bya'o / /
nye bar len pa po dang nye bar blang ba yin par 'gyur ba la sogs pa dag don dam par ma grub pa'i phyir ro zhes bya bas ni brtag pa dgu po dag mi 'thad pa'i rigs pa bstan to /
'dir yang gtan tshigs kyi don ma grub pa nyid dang /
dpe bsgrub par bya ba dang /
sgrub pa'i chos dang mi ldan pas med pa dang /
gtan tshigs gzhan du rtog na yang don 'gal ba nyid du 'gyur ro zhes bya ba ni mjug bsdu ba dang tshad ma'i 'bras bu yin na / /
ci ltar don dam par byed pa po dang las dang nye bar len pa po dang nye bar blang ba dag mi 'thad pa de bzhin du dngos po thams cad kyang mi 'thad par 'dra bar bstan pa'i phyir /
ci ltar don dam par byed pa po dang las dag gi nye bar len pa po dang nye bar blang ba dag bsal ba de bzhin du /
byed pa po dang las dag gis / /
dngos po lhag ma 'ang shes par bya / /
rang dang gzhan la grags pa'i rgyu dang 'bras bu dang /
yon tan dang yon tan can dang /
mtshan nyid dang mtshan nyid kyi gzhi dang /
yan lag dang yan lag can la sogs pa dngos po lhag ma rnams kyang shes par bya ste /
rgyu dang 'bras bu la brten cing 'bras bu yang rgyu la brten nas 'grub pa la sogs pa dag tha snyad pa yin gyi don dam pa pa ni ma yin no zhes bya ba smras te /
rgyu yang 'bras bu skyed par byed pa na yin par gyur pa zhes bya'o / /
de las gzhan pa ni ma yin par gyur pa'o / /
'bras bu yang yang bskyed par bya ba na yin par gyur pa zhes bya'o / /
de las gzhan pa ni ma yin par gyur pa'o / /
de bzhin du yon tan dang yon tan can la sogs pa lhag ma rnams la yang sbyar te /
brtag pa'i phyogs dgu dgur dbye zhing mi 'thad pa dang de dag ltos te gdags pa ma gtogs par rnam pa gzhan gang gis kyang de dag 'grub par 'gyur ba'i mtshan nyid mi 'thad par bstan par bya'o / /
da ni byed pa po dang las dang nye bar len pa po dang nye bar blang ba dang rgyu dang 'bras bu dang yon tan dang yon tan can dang mtshan nyid dang mtshan nyid kyi gzhi dang /
yan lag dang yan lag can la sogs pa dngos po brten nas 'grub pa ci skad bstan pa de dag tha snyad pa yin gyi don dam pa pa ma yin par slob dpon gyi zhal snga nas tshig le'ur byas pa dag gis bsgrubs te /
mdor bka' stsal pa /
de nyid la brten nas 'dir 'grel pa byed pa nyid kyis /
de dag bye brag tu bshad pa rgya cher ston to / /
de la 'grel pa byed pas ci'i phyir de dag bye brag tu bshad pa'i dgos pa dang bsam pa bstan pa'i phyir /
gang dag rgyu dang 'bras bu la sogs pa dag gi don dam pa pa'i rgyu dang 'bras bu la sogs pa'i ngo bo nyid la mngon par zhen pa de dag gi mngon par zhen pa'i zug rngu de bsal bar 'dod pas slob dpon gyis bka' stsal pa'i lung khas blangs nas cung zad dpyad par bya'o zhes bya ba smras so / /
don dam par 'o ma yin par gyur pa ni zho yin par gyur pa mi byed de /
'bras bu la ltos pa'i phyir dper na rgyu spun dag bzhin no zhes bya bas ni rgyu'i ngo bo nyid kyis 'bras bu'i ngo bo nyid mi byed par rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu spun gyi ngo bo nyid ni 'bras bu snam bu'i ngo bo nyid la ltos pa'i phyir zho'i ngo bo nyid mi byed pa de bzhin du 'o ma'i ngo bo nyid kyang 'bras bu zho'i ngo bo nyid la ltos pa'i phyir zho'i ngo bo nyid mi byed do / /
dngos po lhag ma gzhan dag la yang de bzhin du sbyar ro / /
gal te mthong ba dang grags pa'i gnod pas gnod par 'gyur ro zhe na zhes bya ba ni pha rol po dag dbu ma pa'i rjes su dpag pa snga ma de la mngon sum dang 'gal ba dang grags pa dang 'gal ba'i gnod par 'gyur ro zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
dam bcas pa khyad par can byas pa'i phyir skyon med do zhes bya ba smras te /
mngon sum dang grags pa ni kun rdzob yin gyi kho bos ni don dam par dgag pa byas pa'i phyir de dag dang 'gal ba'i skyon med do / /
yang na don dam par smra ba rnams 'dod pa'i 'o ma ni bsams pa'i zho'i rgyu ma yin te 'o ma yin pa'i dper na de las gzhan pa'i 'o ma bzhin no zhes bya bas ni rgyu'i ngo bo nyid dgag pa'i rjes su dpag pa ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na tha snyad pa'i rgyu 'o ma ni 'o ma yin pa'i phyir pha rol po dag gis bsams pa'i don dam pa pa'i zho'i rgyu ma yin pa de bzhin du pha rol po dag smra bar 'dod pa don dam pa pa'i 'o ma yang 'o ma yin pa'i phyir / /
pha rol po dag gis bsams pa'i don dam pa pa'i zho'i rgyu ma yin te /
lhag ma rnams la yang de bzhin du ci rigs par sbyar ro / /
de bzhin du don dam pa smra bar 'dod pa'i zho ni 'o ma'i rgyu can ma yin te /
'o ma la ltos pa'i phyir dper na de las gzhan pa'i zho bzhin no zhes bya bas ni 'bras bu'i ngo bo nyid dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na tha snyad pa'i 'bras bu zho ni 'o ma la ltos pa'i phyir pha rol po dag smra bar 'dod pa don dam pa pa'i 'o ma'i rgyu can ma yin pa bzhin du pha rol po dag smra bar 'dod pa don dam pa pa'i zho yang 'o ma la ltos pa'i phyir pha rol po dag smra bar 'dod pa don dam pa pa'i 'o ma'i rgyu can ma yin te /
lhag ma rnams la yang de bzhin du ci rigs par sbyar ro / /
yang na don dam par zho ni 'o ma'i rgyu can ma yin par shes par bya ste /
rgyu la ltos pa'i phyir dper na snam bu bzhin no zhes bya bas ni 'bras bu'i ngo bo nyid dgag pa gtan tshigs dang dpe rigs mi mthun pas rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snam bu ni rgyu spun la ltos pa'i phyir 'o ma'i rgyu can ma yin pa de bzhin du don dam pa pa'i zho yang rgyu 'o ma la ltos pa'i phyir don dam pa pa'i 'o ma'i rgyu can ma yin te /
lhag ma rnams la yang de bzhin du ci rigs par sbyar ro / /
'dir kha cig na re don dam par 'o ma ni zho mi byed de zhes dam bcas pa de'i don gal te tha snyad du byed pa yin na ni dpe med pa dang phyogs snga ma la gnod do / /
ci ste rang gi bya ba mi byed pa nyid yin na ni de lta na yang dpe med pa dang ma nges pa nyid de thams cad kyang bya ba so sor nges pa byed pa'i phyir ro zhes zer ro zhes bya ba ni 'grel pa byed pas sngar don dam par 'o ma yin par gyur pa ni zho yin par gyur pa mi byed de /
'bras bu la ltos pa'i phyir dper na rgyu spun dag bzhin no zhes bsgrubs pa de la 'dir slob dpon blo brtan na re dam bcas pa de'i don gang yin /
gal te don dam par ni mi byed pa la tha snyad du ni byed do zhes dam 'cha' ba yin na ni des na khyod kyi dpe med pa dang /
phyogs snga ma la gnod pas mi rung ste ci'i phyir zhe na /
'o mas don dam par zho ma byed la tha snyad du ni byed pa'i dpe yang de dang mthun pa las blang dgos na khyod kyi dpe rgyu spun dag gis ni don dam par yang zho mi byed la tha snyad du yang zho mi byed pa yin pas 'o ma'i dper mi rung ngo / /
gzhan yang khyod kyis sngar ni don dam par 'o mas zho mi byed do zhes dam bcas la da 'dir ni don dam par ni mi byed la tha snyad du ni byed par dam bcas pas /
des na sngar dam bcas pa'i phyogs la yang gnod pas mi rung ngo / /
ci ste khyod kyis dam bcas pa de'i don 'o mas rang gi bya ba zho mi byed pa nyid yin na ni de lta na yang dpe med pa dang gtan tshigs ma nges pa nyid yin pas mi rung ste /
ci'i phyir zhe na /
'o mas rang gi bya ba mi byed pa nyid kyi dpe yang de dang mthun pa las blang dgos na khyod kyi dpe rgyu spun dag gi rang gi bya ba snam bu byed pa yin pas 'o ma'i dper mi rung ngo / /
gzhan yang khyod kyi gtan tshigs 'bras bu la ltos pa'i phyir zhes bya ba de don dam par 'o ma dang rgyu spun dag gis zho mi byed pa'i gtan tshigs yin nam /
'on te kun rdzob tu rgyu spun dag gis zho mi byed pa'i gtan tshigs yin pa ma nges pa nyid yin pas mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te brtag pa snga ma ni khas ma blangs pa'i phyir ro / /
brtag pa phyi ma la yang rgyu spun la sogs pa zho'i rgyu ma yin pa nyid dang snam bu la sogs pa 'o ma'i 'bras bu ma yin pa nyid du grub pa dag dpe nyid du 'dod pa'i phyir dpe med pa ma yin la /
dam bcas pa khyad par can yin pa'i phyir ma nges pa nyid kyang ma yin no zhes bya ba smras te /
khyod kyi brtag pa snga ma ltar don dam par 'o mas zho mi byed la /
tha snyad du byed par kho bos khas ma blangs kyi don dam pa kho nar mi byed pa nyid du khas blangs pa'i phyir kho bo la dpe med pa dang phyogs snga ma la gnod pa'i skyon med do / /
brtag pa phyi ma ltar 'o mas don dam par rang gi bya ba zho mi byed pa nyid khas blangs pa la ni rgyu spun la sogs pa zho'i rgyu ma yin pa nyid dang /
snam bu la sogs pa 'o ma'i 'bras bu ma yin pa nyid du grub pa dag dpe nyid du 'dod pa'i phyir dpe med pa ma yin la /
kho bos don dam par 'o mas zho mi byed de zhes dam bcas pa khyad par can byas pa'i phyir kho bo'i gtan tshigs 'bras bu la ltos pa'i phyir zhes bya bas don dam par 'o ma dang rgyu spun dag gis zho mi byed par 'grub pa'i phyir ma nges pa nyid kyang ma yin pas /
slob dpon blo brtan gyi klan ka de ni bzang po ma yin no / /
'dir grangs can dag gis smras pa zhes bya ba la sogs pas ni grangs can dag gi gzhung las rgyu la 'bras bu snga na nus pa'i tshul gyis yod pa phyis rkyen rnams kyis bsal bar byed cing 'byung bas rgyu 'o ma la yang 'bras bu zho snga na yod la /
sa bon la yang myu gu snga na yod /
'jim pa la yang bum pa snga na yod rgyu spun la yang snam bu snga na yod /
rtsi kyang la yang sab ma snga na yod /
mer mer po la sogs pa dag la yang mig la sogs pa dag snga na yod do zhes zer ba'i gzhung ston te /
'bras bu snga na yod par smra ba de dag gi gzhung gzugs pa'i gtan tshigs ni rnam pa lnga ste /
med mi byed phyir rgyu len phyir / /
thams cad 'byung ba med phyir dang / /
nus pas nus can byed phyir dang / /
rgyu yod phyir ni 'bras bu yod / /
ces bya bas med pa la mi byed pa'i phyir 'bras bu snga na yod pa dang / /
rgyu len pa'i phyir 'bras bu snga na yod pa dang thams cad 'byung ba med pa'i phyir 'bras bu snga na yod pa dang /
nus pas nus pa can byed pa'i phyir 'bras bu snga na yod pa dang /
rgyu yod pa'i phyir 'bras bu snga na yod par gzhung gzugs pa dag go rims bzhin du ston to / /
de la re zhig med pa la mi byed pa'i phyir 'bras bu snga na yod par gzhung gzugs pa bstan pa'i phyir /
'bras bu snga na yod pa rgyu yod pa nyid kyis byed de /
med pa la mi byed pa'i phyir ro / /
'di na gang med pa de la ni byed pa med de dper na rus sbal gyi spu la gos byed pa med pa bzhin no / /
zho la ni byed pa yod pas de'i phyir 'bras bu snga na yod pa kho na yin no zhes bya ba smras te /
'di na rgyu 'o ma lta bu gang la 'bras bu zho snga na yod pa de la ni rkyen gyis gsal bar byed kyi /
rgyu rus sbal gyi spu lta bu gang la 'bras bu gos snga na med pa de la ni rkyen gyis gsal bar mi byed pa'i phyir 'bras bu snga na yod pa kho na yin no zhes zer ro / /
rgyu len pa'i phyir 'bras bu snga na yod par gzhung gzugs pa bstan pa'i phyir /
gal te 'bras bu snga na med par gyur na /
dper na 'o ma la zho snga na med pa bzhin du rtsi kyang la sogs pa dag kyang med par 'dra bas /
zho'i don du de'i rgyu 'o ma len par mi byed pa zhig na len par yang byed pas de ltar rgyu len pa'i phyir 'bras bu snga na yod pa kho na yin no zhes bya ba smras te /
gal te 'bras bu snga na med par gyur na dper na rgyu 'o ma la 'bras bu zho snga na med pa bzhin du 'bras bu rtsi kyang la sogs pa dag kyang snga na med par 'dra bas ci ltar rtsi kyang la sogs pa'i don du de'i rgyu 'o ma len par mi byed pa de bzhin du zho'i don du yang de'i rgyu 'o ma len par mi byed pa zhig na /
de lta ma yin te rtsi kyang la sogs pa'i don du ni de'i rgyu 'o ma len par mi byed la /
zho'i don du ni de'i rgyu 'o ma len par byed pas de ltar rgyu len pa'i phyir 'bras bu snga na yod pa kho na yin no zhes zer ro / /
thams cad 'byung ba med pa'i phyir 'bras bu snga na yod par gzhung gzugs pa bstan pa'i phyir gal te 'bras bu snga na med par gyur na /
dper na 'o ma la zho snga na med pa bzhin du 'jig rten gsum po dag kyang med par 'dra bas zho bzhin du 'jig rten gsum po dag kyang 'byung bar 'gyur ba'i rigs na /
de dag mi 'byung bas /
de ltar thams cad 'byung ba med pa'i phyir 'bras bu snga na yod pa kho na yin no zhes bya ba smras te /
gal te 'bras bu snga na med par gyur na dper na rgyu 'o ma la 'bras bu zho snga na med pa bzhin du 'bras bu 'jig rten gsum po dag kyang snga na med par 'dra bas ci ltar rgyu 'o ma las 'bras bu zho 'byung ba bzhin du rgyu 'o ma la 'bras bu 'jig rten gsum po dag kyang 'byung bar 'gyur ba'i rigs na /
de ltar ma yin te rgyu 'o ma las 'bras bu zho ni 'byung gi /
'bras bu 'jig rten gsum po dag ni mi 'byung bas /
de ltar thams cad 'byung ba med pa'i phyir 'bras bu snga na yod pa kho na yin no zhes zer ro / /
nus pas nus pa can byed pa'i phyir 'bras bu snga na yod par gzhung gzugs pa bstan pa'i phyir /
gal te 'bras bu snga na med par gyur na /
ci'i phyir rdza mkhan nus pas 'jim pa nus pa can dag kho na las bum pa sgrub par byed cing thams cad las mi byed par nges pa 'di 'byung bar 'gyur /
de ltar nus pas nus pa can byed pa'i phyir 'bras bu snga na yod pa kho na yin par sems so zhes bya ba smras te /
gal te 'bras bu snga na med par gyur na dper na rgyu nus pa can 'jim pa la 'bras bu bum pa snga na med pa bzhin du rgyu 'o ma la sogs pa dag la yang 'bras bu bum pa snga na med par 'dra bas ci ltar rdzas mkhan mi nus pas /
rgyu 'o ma la sogs pa nus pa can ma yin pa dag las 'bras bu bum pa sgrub par mi byed pa de bzhin du rdza mkhan nus pas rgyu 'jim pa nus pa can dag las kyang 'bras bu bum pa sgrub par mi byed pa zhig na /
de lta ma yin te rdza mkhan nus pas rgyu 'jim pa nus pa can dag kho na las 'bras bu bum pa sgrub par byed cing rdza mkhan mi nus pas rgyu 'o ma la sogs pa nus pa can ma yin pa thams cad las 'bras bu bum pa sgrub par mi byed par nges par 'di 'byung bar 'gyur bas de ltar nus pas nus pa can byed pa'i phyir 'bras bu snga na yod pa kho na yin par sems so zhes zer ro / /
rgyu yod pa'i phyir 'bras bu snga na yod par gzhung gzugs pa bstan pa'i phyir /
'dis kyang 'bras bu snga na yod pa kho nar mngon te /
gang med pa la ni rgyu'i dngos po yod pa ma yin pas gal te 'bras bu snga na med par gyur na de la yang rgyu'i dngos po med par 'gyur ba zhig na de lta ma yin pas de ltar rgyu yod pa'i phyir yang 'bras bu snga na yod pa kho na yin no zhes bya ba smras te /
'di ltar 'bras bu gang med pa de la ni rgyu'i dngos po yod pa ma yin pas gal te 'bras bu snga na med par gyur na dper na 'bras bu zho la sogs pa gang dag phyis rkyen gyis gsal bar bya ste /
'byung bar 'gyur ba de dag la yang rgyu'i dngos po 'o ma la sogs pa dag med par 'gyur ba zhig na de lta ma yin te /
de dag la rgyu'i dngos po yod pas de ltar rgyu yod pa'i phyir yang 'bras bu snga na yod pa kho na yin no zhes zer ro / /
de ltar 'bras bu snga na yod par gzhung gzugs pa lnga po de dag gi spyi'i rjes su dpag pa bstan pa'i phyir 'o ma la ni zho snga na yod pa kho na yin te de yod na 'byung ba'i phyir ro / /
gang la gang snga na med pa de ni de yod kyang 'byung bar mi 'gyur ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos kyi rjes su 'gro ba bstan pa dang /
mi mthun pa'i phyogs kyi dpes ldog pa bstan pa yin te /
'di na rgyu gang la 'bras bu gang snga na med pa dper na bye ma la 'bru mar snga na med pa de ni bye ma de yod kyang 'bru mar 'byung bar mi 'gyur gyi /
rgyu 'o ma la 'bras bu zho snga na yod pa de ni 'o ma de yod na zho 'byung bar 'gyur ba'i phyir 'bras bu snga na yod pa kho na yin no zhes zer ro / /
'di skad ces zer ba de'i lan du 'dir 'grel pa byed pa nyid kyis /
de la 'dir med pa la mi byed pa'i phyir zhes bya ba de ni phyogs kyi chos ma yin pa'i phyir gtan tshigs kyi don ma grub pa nyid do zhes bya ba la sogs pa smras te /
grangs can dag gi med pa la mi byed pa'i phyir zhes bya ba'i phyogs kyi chos kyis rgyu la 'bras bu snga na yod par gzhung gzugs pa de ni phyogs kyi chos ma yin pa'i gtan tshigs kyi don ma grub pa nyid do zhes ston to / /
ci ltar zhe na /
grangs can dag gis phyogs ni chos can rgyu la bsgrub par bya ba chos 'bras bu snga na yod pa zhes bya ba sgrub pa yin pas /
de'i phyogs kyi chos gtan tshigs ni med pa la mi byed pa'i phyir zhes bya ba de ma yin te /
'di ltar yang ni khyed kyi phyogs rgyu la 'bras bu snga na yod pa zhes bya ba de de ltar ma yin pas gzhi ma grub pa'i phyir phyogs kyi chos ci skad brjod du zin kyang khyed kyi phyogs mi 'grub mod kyi /
'on kyang re zhig rigs pa'i rgyu thabs tsam gyis brgyud na rgyu la 'bras bu snga na yod par bsgrub pa'i phyogs kyi chos ni yod pa la byed pa'i phyir ro zhes brjod na tha snyad tsam du yang rung ba zhig na /
khyed kyis med pa la mi byed pa'i phyir zhes brjod pa ni dper na 'ga' zhig sgra rtag par bsgrub pa'i phyogs kyi chos thams cad mi rtag pa'i phyir ro zhes zer ba de 'brel pa med pa'i phyir phyogs kyi chos ma yin pa de bzhin du /
khyed kyi rgyu la 'bras bu snga na yod par bsgrub pa'i phyogs kyi chos med pa la mi byed pa'i phyir zhes bya ba de yang 'brel pa med pas phyogs kyi chos ma yin pa'i phyir gtan tshigs kyi don ma grub pa nyid do / /
'dir gal te grangs can dag na re kho bo cag gis med pa la mi byed pa'i phyir zhes gang smras pa de ni gtan tshigs su gzhag pa ma yin gyi /
chos mi mthun pa'i phyogs kyi dper gzhag pa yin te /
des na ci ltar nam mkha'i me tog lta bu snga na med pa la ni rkyen gyis gsal bar mi byed kyi /
rgyu 'o ma lta bu gang la 'bras bu zho snga na yod pa de rkyen gyis gsal bar byed pas /
de'i phyir med pa la mi byed pa'i phyogs las bzlog na yod pa la byed par 'gyur bas /
des kyang 'bras bu snga na yod pa kho nar 'grub po zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
chos mi mthun pa'i dper rtag tu yang byed pa'i phyir zhes nye bar sbyor bas /
gtan tshigs mngon pa'i phyir tha snyad kyi phyogs la ni don ma grub pa nyid dang don 'gal ba nyid de /
yod pa la byed pa mi srid pa'i phyir dang med pa la de srid pa'i phyir ro zhes bya ba smras te /
grangs can dag gis med pa la mi byed pa'i phyir zhes gang smras pa de chos mi mthun pa'i phyogs kyi dper brtag na /
des na ci ltar nam mkha'i me tog lta bu snga na med pa la rkyen gyis gsal bar mi byed pa'i phyogs las bzlog na /
'o ma la zho snga na yod pa la rkyen gyis gsal bar byed pa'i phyir zhes nye bar sbyar ba'i sbyor ba bya dgos pas de ltar med pa la mi byed pa'i phyir zhes bya ba las bzlog na yod pa la byed pa'i phyir zhes bya ba de gtan tshigs yin par mngon no /
de ltar mngon na skyon cir 'gyur zhe na /
de'i phyir re zhig tha snyad kyi phyogs la gtan tshigs de'i don ma grub pa nyid dang /
don 'gal ba nyid kyi skyon du 'gyur te /
ci'i phyir zhe na 'di ltar tha snyad rgyu la 'bras bu yod par gyur na yod pa la ni rgyus byed pa mi srid pa'i phyir dper na sgra la mig gis gzung ba nyid mi srid pa bzhin du gtan tshigs kyi don ma grub pa nyid do / /
tha snyad du rgyu la 'bras bu med par gyur na ni med pa la ni rgyus byed pa mi srid pa'i phyir dper na bum pa'i rgyu 'jim pa la 'bras bu bum pa med pa rkyen rnams kyis byed pa'i phyir /
khyed kyi rgyu la 'bras bu snga na yod pa la byed do zhes dam bcas pa don 'gal ba nyid do / /
de ltar re zhig grangs can dag gis med pa la mi byed pa'i phyir zhes bya bas 'bras bu snga na yod par gzhung gzugs pa de ni tha snyad kyi phyogs la yang ma grub po / /
don dam par ni gtan tshigs dang dpe med do zhes bya ba ni gal te de don dam par sgrub na ni kho bo cag gi phyogs la don dam par chos thams cad ma skyes pa'i phyir khyod kyi gtan tshigs dang dpe med pas shin tu yang mi 'grub po / /
gang la gang snga na yod pa de ni de las mi 'byung ste /
dper na rgyu'i rang gi bdag nyid bzhin pas dam bcas pa la chos can gyi khyad par bsal ba'i skyon yod do zhes bya ba ni grangs can dag gis 'bras bu snga na yod par gzhung gzugs pa rnam pa lnga po / /
med mi byed phyir rgyu len phyir / /
thams cad 'byung ba med phyir dang / /
nus pas nus can byed phyir dang / /
rgyu yod phyir na 'bras bu yod / /
ces bya ba de dag thams cad spyir sun dbyung ba'i rigs pa ston te /
dper na rgyu'i bdag nyid gang la rgyu'i rang gi bdag nyid gang snga na yod pa de ni rgyu'i rang gi bdag nyid de la mi 'byung ba de bzhin du grangs can dag gis brtags pa ltar rgyu la 'bras bu snga na yod par gyur na de yang de las mi 'byung bar nges pas des na grangs can dag gis rgyu la 'bras bu snga na yod par dam bcas pa de la rgyu chos can gyi khyad par 'bras bu 'byung ba de dag bsal cing /
rgyu chos can las 'bras bu mi 'byung bar bsgrub pa'i skyon yod pas de'i phyir rgyu la 'bras bu snga na yod pa yin no zhes bya ba'i tha tshig go / /
ci ste yang 'di skad ces 'bras bu snga na med par smra ba rnams kyis dam bcas pa la chos can gyi khyad par bsal ba'i skyon gdags par 'dod pas med pa la mi byed pa'i phyir zhes bya ba la sogs pa dag nye bar bzhag ste /
gang la gang snga na med pa de la ni byed pa la sogs pa med de dper na ri bong gi rwa bzhin pas de'i phyir 'bras bu snga na med par smra ba rnams kyis 'bras bu snga na med pa nyid du dam bcas pa la yang byed pa la sogs pa bsal ba'i skyon yod do zhes zer na zhes bya bas ni 'di skad ston to / /
grangs can dag gi gzhung las /
med mi byed phyir rgyu len phyir / /
thams cad 'byung ba med phyir dang / /
nus pas nus can byed phyir dang / /
rgyu yod phyir ni 'bras bu yod / /
ces bya ba lnga po de dag gzhung gzugs pa rnam pa lnga zhes bya bar yang sgrub la /
gzhung gzugs pa ma yin pa rnam pa lnga zhes bya bar yang sgrub ste /
de'i gzhung gzugs pa rnam pa lnga zhes bya bar sgrub pa ni grangs can dag gis grub pa'i mtha' las rgyu la 'bras bu snga na yod par gzhung gzugs pa'i gtan tshigs su /
med pa la mi byed pa'i phyir 'bras bu snga na yod pa dang /
rgyu len pa'i phyir 'bras bu snga na yod pa dang /
thams cad 'byung ba med pa'i phyir 'bras bu snga na yod pa dang /
nus pas nus pa can byed pa'i phyir 'bras bu snga na yod pa dang /
rgyu yod pa'i phyir 'bras bu snga na yod par gzhung gzugs pa rnam pa lnga ci skad sngar bstan pa dag nyid yin no / /
gzhung gzugs pa ma yin pa rnam pa lnga zhes bya bar sgrub pa ni grangs can dag gis sangs rgyas la sogs pa rgyu la 'bras bu snga na med par smra ba rnams kyis dam bcas pa la chos can gyi khyad par bsal ba'i skyon gdags pa'i gtan tshigs su med pa la byed pa med pa'i phyir chos can gyi khyad par bsal ba dang /
rgyu len pa med pa'i phyir chos can gyi khyad par bsal ba dang /
thams cad 'byung ba med pa'i phyir chos can gyi khyad par bsal ba dang /
nus pas nus pa can byed pa med pa'i phyir chos can gyi khyad par bsal ba dang /
rgyu med pa'i phyir chos can gyi khyad par bsal ba'i skyon yod do zhes sgrub pa yin pas /
de'i phyir 'dir de dag na re 'di skad ces kho bo cag gi gzhung gzugs pa rnam pa lnga po de dag ni rgyu la 'bras bu snga na yod pa rang gi gzhung gzugs pa'i gtan tshigs ma yin gyi /
sangs rgyas pa la sogs pa rgyu la 'bras bu snga na med par smra ba rnams kyis dam bcas pa la chos can gyi khyad par bsal ba'i skyon gdags pa'i gtan tshigs yin te /
ci'i phyir zhe na /
'di na rgyu gang la 'bras bu gang snga na med pa dper na ri bong rwa la rno ba nyid snga na med pa lta bu de la ni de bsal bar bya ba'i byed pa yang med la /
de'i don du rgyu len pa yang med /
rgyu de las 'bras bu thams cad 'byung ba yang med /
de nus pas nus pa can byed pa yang med /
de la rgyu yang med pa de bzhin du /
khyed sangs rgyas pa la sogs pa rgyu la 'bras bu snga na med par smra ba rnams kyis dam bcas pa la yang 'bras bu snga na med pa de bsal bar bya ba'i byed pa yang med la /
de'i don du rgyu len pa yang /
rgyu de la 'bras bu thams cad 'byung ba yang med /
de nus pas nus pa can byed pa yang med /
de la rgyu yang med par 'gyur te /
de lta na khyed kyi dam bcas pa de la chos can rgyu'i khyad par 'bras bu rkyen gyis byed pa bsal ba dang /
de'i don du rgyu len pa bsal ba dang /
rgyu de las 'bras bu 'byung ba bsal ba dang /
de nus pas nus pa can byed pa bsal ba dang /
de la rgyu yod pa bsal ba'i skyon yod pas khyed rgyu la 'bras bu snga na med par smra ba rnams kyis dam bcas pa de yang mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni mi gnod de /
legs par zin pa ma yin pa de gnyis ka yang bsal bar 'dod pa'i phyir ro zhes bya ba smras te /
khyed kyi rgyu la 'bras bu snga na med par smra ba rnams kyis dam bcas pa la chos can gyi khyad par bsal ba'i phyir yod par smra ba de ni kho bo cag dbu ma pa'i phyogs la mi gnod de /
ci'i phyir zhe na /
kho bo cag ni khyed grangs can dag gi rgyu la 'bras bu snga na yod par brtag pa legs par zin pa ma yin pa'i mtha' de dang /
mdo sde pa la sogs pas rgyu la 'bras bu snga na med par brtag pa legs par zin pa ma yin pa'i mtha' de gnyi ga yang bsal bar 'dod pa'i phyir te /
des na kho bos ni khyed kyis legs par zin pa ma yin pa'i mtha' bsal ba /
khyod kyis ni mdo sde pa la sogs pa'i legs par zin pa ma yin pa'i mtha' bsal ba ni kho bo'i grogs byas te /
de ltar yang 'phags pa lang kar gshegs pa'i mdo las /
nga yi bstan pa sun 'byin pa / /
ngur smrig gos dag gyon byed cing / /
'bras bu yod dang med smra ba / /
ma 'ongs dus na 'byung bar 'gyur / /
zhes gsungs pa'i phyir ro / /
'dir pha rol po dag na re 'bras bu yod pa dang med pa skye ba med do zhes brjod na grags pa'i gnod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
sgyu ma'i skyes bu bzhin du yod pa dang med pa nyid du brjod par bya ba ma yin pa'i bya ba byed pa la sogs pa dag tha snyad pas khas blangs pa'i phyir dang /
don dam par rgyus 'bras bu yod pa dang med pa byed pa bsal ba'i phyir skyon med do zhes bya ba smras te /
bden pa gnyi gar mi 'gal bas skyon med do / /
thams cad 'byung ba med pa'i phyir zhes bya ba de yang 'dir glags yod pa'i tshig yin pa'i rgyu la 'bras bu snga na yod pa kho na yin te /
'ga' zhig 'byung ba'i phyir ro zhes nye bar sbyor bas gtan tshigs mngon pa'i phyir tha snyad du yang dpe med do zhes bya ba ni 'grel pa byed pa nyid kyis sngar grangs can dag gi thams cad 'byung ba med pa'i phyir 'bras bu snga na yod pa kho na yin no zhes gzhung gzugs pa de glags yod pa'i tshig yin pas mi rung bar sun dbyung ba yin te /
de ci ltar glags yod pa'i tshig yin zhe na /
grangs can dag gi rgyu la 'bras bu snga na yod pa kho na yin te /
thams cad 'byung ba med pa'i phyir ro zhes bya ba de las bzlog na rgyu la 'bras bu snga na yod pa kho na yin te /
'ga' zhig 'byung ba'i phyir ro zhes nye bar sbyar ba'i sbyor ba bya dgos pas de ltar thams cad 'byung ba med pa'i phyir zhes bya ba las bzlog na 'ga' zhig 'byung ba'i phyir zhes bya ba de gtan tshigs yin par mngon no / /
de ltar mngon na skyon cir 'gyur zhe na /
de'i phyir don dam par rgyu'i 'bras bu yod pa dang gtan tshigs de'i don ma grub pa nyid kyi skyon du 'gyur ba lta phar zhog gi re zhig tha snyad du yang de la dpe med pa nyid kyi skyon du yang 'gyur te /
rgyu la 'bras bu snga na yod pa kho na yin te /
'ga' zhig 'byung ba'i phyir dper na che ge mo zhig bzhin no zhes bya ba med pa'i phyir ro / /
'dir pha rol po dag na re de ltar kho bo cag rgyu la 'bras bu snga na yod par smra ba'i gtan tshigs thams cad 'byung ba med pa'i phyir zhes bya ba de glags yod pa'i tshig yin pa'i phyir mi rung na khyed rgyu la 'bras bu snga na med par smra ba rnams kyis dam bcas pa la yang de mi rung ba'i skyon yod pa yin te /
med pa la 'ga' yang 'byung ba med pa'i phyir ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
dam bcas pa la skyon yod pa yang ma yin te /
rjes su 'gro ba med pa'i phyir ro zhes bya ba smras te /
kho bos sngar don dam par rgyus 'bras bu yod pa dang med pa byed pa bsal ba'i phyir skyon med do zhes bshad zin pas de la don dam par rgyus 'bras bu snga na yod pa bsal bar byed do zhes bya bar rjes su 'gro ba'i dpe khyod la med pa'i phyir kho bo cag gi dam bcas pa la skyon med do / /
'dis rgyu len pa'i phyir zhes bya ba la sogs pa'i gtan tshigs dag gi lan dag kyang btab pa yin no zhes bya ba ni thams cad 'byung ba med pa'i phyir zhes bya ba'i gtan tshigs mi 'thad par bsal ba 'dis rgyu len pa'i phyir zhes bya ba dang /
nus pas nus pa can byed pa'i phyir zhes bya ba dang /
rgyu yod pa'i phyir zhes bya ba'i gtan tshigs dag gi lan kyang ci rigs par btab pa yin no / /
mar me bum pa dmigs par bya ba'i phyir len pa de la yang de'i bsal ba dmigs su med pas rang gi gtan tshigs rgyu len pa'i phyir zhes bya ba ma nges pa nyid do zhes bya bas ni /
sngar grangs can dag gi rgyu la 'bras bu snga na yod par gzhung gzugs pa'i gtan tshigs rgyu len pa'i phyir zhes bya ba de ma nges pa nyid du ston te /
ci ltar zhe na /
dper na mar me bum pa mun khrod na 'dug pa dmigs par bya ba'i rgyur lan kyang /
mar me de la bum pa de'i bsal ba dmigs pa snga na med pas /
des na ci re zhig bum pa dmigs par bya ba'i rgyu mar me len pa de la bum pa'i bsal ba dmigs pa snga na med pa bzhin du rgyu la 'bras bu snga na med par 'gyur ram /
'on te bum pa dmigs par bya ba'i rgyur 'jim pa len pa de la bum pa'i bsal ba dmigs pa yod par 'gyur ba ma nges pas /
de'i phyir grangs can dag rang gis gtan tshigs rgyu len pa'i phyir zhes bya ba dam nges pa nyid yin pas mi rung ngo / /
grangs can dag las gang dag rgyu la 'bras bu snga na yod pa ma yin mod kyi cha phra ba'i phyir ram /
zin gyis non pa'i phyir mi dmigs so zhes zer ba de dag la yang rags pa nyid dang /
zil gyis ma non pa nyid snga na med pa las phyis yod pa'i phyir 'bras bu snga na yod pa ma yin pas phyogs snga ma la gnod de zhes bya bas ni /
grangs can dag na re rgyu la 'bras bu snga na yod pa yin mod kyi 'bras bu cha phra ba'i phyir dper na du ba dang rdul dang /
khug rna la sogs pa bar snang la yin pa de na yod kyang cha phra ba'i phyir mi dmigs pa dang /
'bras bu zil gyis non pa'i phyir dper na skar ma dang zla ba'i 'od la sogs pa nyi mas zil gyis non pa de na yod kyang zil gyis non pa'i phyir mi dmigs pa bzhin no zhes zer ba de dag la yang cha phra ba dang zil gyis non pa'i gnas skabs na /
rags pa nyid dang zil gyis ma non pa nyid snga na med pa las phyis yod par gyur pa'i phyir 'bras bu rags pa nyid dang /
zil gyis ma non pa nyid snga na yod pa ma yin pas des na grangs can dag gis phyogs snga ma las rgyu la 'bras bu snga na yod do zhes dam bcas pa la gnod pas mi rung ngo / /
rgyu la 'bras bu snga na yod pa yin mod kyi mi dmigs pa'i gtan tshigs ni grangs can dag gi gzhung las /
ha cang ring phyir nye phyir dang / /
dbang po nyams phyir yid med phyir / /
cha phra phyir dang bsgribs phyir dang / /
zil gnon phyir dang 'dres phyir ro / /
zhes 'byung zhes kyang grag go / /
cha phra ba yod par bsams pa gang yin pa de rags par mthong ngo zhes zer ba dag gi dam bcas pa la yang rags pa nyid du yod par rjes su dpog pas cha phra bar yod pa nyid bsal ba'i phyir chos kyi ngo bo nyid las log pa'i skyon yod do zhes bya bas ni grangs can dag na re 'bras bu rgyu'i gnas skabs na cha phra ba nyid du yod pa gang yin pa de phyis 'bras bu'i gnas skabs su /
rags pa nyid du mthong bar 'gyur te /
cha phra phyir ni de mi dmigs / /
med phyir ma yin 'bras las dmigs / /
zhes zer ba de dag gi dam bcas pa de la yang phyis 'bras bu'i gnas skabs su rags pa nyid du yod par rjes su dpog pas rgyu'i gnas skabs na cha phra ba nyid du yod par 'dod pa nyid bsal ba'i phyir rgyu'i gnas skabs na 'bras bu'i chos kyi ngo bo nyid cha phra ba nyid du yod par 'dod pa las log pa'i skyon yod pas mi rung ste /
de yang 'di ltar rjes su dpag ste /
dper na 'bras bu 'bras bu'i gnas skabs na rags pa nyid du yod pa de yod pa nyid yin pa'i phyir cha phra ba nyid du yod pa ma yin pa de bzhin du 'bras bu rgyu'i gnas skabs na cha phra ba nyid du yod pa de yang yod pa nyid yin pa'i phyir cha phra ba nyid du yod pa ma yin pas /
des na rgyu la 'bras bu cha phra ba nyid du yod par bsams pa gang yin pa de yod par ma grub po / /
bye brag tu smra ba dag gi dam bcas pa'i phyogs la yang yod pa gang yin pa de ni da ltar yin pas da ltar nyid yod par rjes su dpog pas 'bras bu 'das pa dang ma 'ongs pa nyid kyi khyad par bsal ba'i phyir chos can gyi khyad par bsal ba'i skyon yod do zhes bya bas ni nyan thos bye brag tu smra ba dag gis 'das pa dang ma 'ongs pa'i dus gnyis kyang da ltar bzhin du yod par dam bcas pa'i phyogs la yang yod pa gang yin pa de ni da ltar nyid yin pas des 'bras bu 'das pa dang ma 'ongs pa zhig nas med pa dang /
snga na med pa de gnyis da ltar bzhin du yod pa nyid du khas blangs pa'i khyad par bsal ba'i phyir de gnyis da ltar nyid bzhin du yod par dam bcas pa'i chos can gyi khyad par bsal ba'i skyon yod pas mi rung ste /
des na 'das pa dang ma 'ongs pa gnyis da ltar bzhin du yod par ma grub po / /
gang dag rgyu ni 'bras bu byed pa nyid ma yin gyi 'di ltar bsal bar byed do zhes zer ba de dag la yang 'di skad ces gang gis ci zhig bzhin du bsal bar byed ces brgal zhing brtag pa'o zhes bya bas ni grangs can dag las gang dag rgyu ni 'bras bu sngon ma byung ba byed pa ma yin gyi /
'bras bu rgyu la nus pa'i tshul du snga na yod pa bsal bar byed pa yin no zhes zer ba de dag la rgyus 'bras bu bsal bar byed pa de rkyen gang gi dngos po ci zhig bsal bar byed pa bzhin du bsal bar byed ces brgal zhing brtag pa ston to / /
gal te mar mes bum pa yod par gyur pa bsal bar byed pa bzhin du'o zhe na zhes bya bas ni gal te de skad ces zer na'o / /
phyogs de'i lan ni skye ba med pa'i rab tu byed par don dam par mar me ni bum pa bsal bar byed pa ma yin te /
mig gi yul yin pa'i phyir dang /
thogs pa dang bcas pa'i phyir dang /
gzugs can yin pa'i phyir dang /
reg pa yin pa'i phyir dang brjod par bya ba yin pa'i phyir zhes bya ba la sogs pa gtan tshigs dag gi phyir dper na bong ba bzhin no zhes rjes su dpag pa dag gis lan btab zin to zhes bya ba ni /
sngar rkyen brtag pa'i skabs ltag 'og dag tu rjes su dpag pa dag gis de skad bstan zin to // //
bam po bzhi bcu gsum pa /
grangs can dag las gang dag mkhas par rlom pa dag 'di skad ces zer te /
'bras bu ma skyes pa dang zhig pa dag kyang nus pa'i bdag nyid du yod pas de'i phyir 'bras bu snga na yod pa zhes bya'i /
gsal ba'i bdag nyid du yod pa ni ma yin no zhes bya ba la sogs pas ni grangs can dag rgyu la 'bras bu snga na yod par gzhung 'dzugs pa'i skabs ston te /
'dir de dag na re 'bras bu ma 'ongs pa ma skyes pa dang 'das pa zhig pa dag kyang nus pa'i bdag nyid du yod pas de'i phyir 'bras bu snga na yod pa zhes bya'i /
gsal ba'i bdag nyid du yod pa ni ma yin no zhes zer ro / /
rgyus 'bras bu byed do zhes bya ba yang byed do zhes bya ba la don du ma yod pa'i phyir sgra de'i don ni rgyu 'bras bu'i ngo bo nyid du 'gyur ba yin par rnam par bshad do zhes bya bas ni grangs can dag na re rgyus 'bras bu skyed par byed do zhes bya ba yang byed do zhes bya ba'i sgra ni med pa gdod byed pa dang /
yod pa yang khyad par du byed pa dang /
rgyu'i dngos po de nyid kyis rang gi ngo bo nyid spangs nas 'bras bu'i ngo bo nyid du gzhan du 'gyur bar byed pa la sogs pa don du ma dag la 'jug ste /
skabs 'dir ni rgyu'i dngos po de nyid kyis rang gi ngo bo nyid spangs nas 'bras bu'i ngo bo nyid du gzhan du 'gyur bar byed pa yin pas /
sgra de'i don ni rgyu 'bras bu'i ngo bo nyid du 'gyur ba yin par rnam par bshad do zhes zer ro / /
ci ste 'bras bu ma skyes pa dang /
zhig pa dag yod par ci ltar shes par bya zhe na zhes bya ba ni grangs can dag gis /
sangs rgyas pa dag gi dogs pa bsu ba'i tshig yin te /
ci ste khyed sangs rgyas pa dag na re 'bras bu ma 'ongs pa ma skyes pa dang 'das pa zhig pa dag yod par ci ltar shes par bya zhes zer na'o / /
de'i lan du kho bo cag gis kyang tshig tsam gyis 'das pa dang ma 'ongs pa dag yod par mi 'grub kyi tshad mas bsgrub dgos pas de'i phyir /
'bras bu snga na med pa dang zhig nas med pa dag ni yod pa kho nar shes par bya ste dus kyis bsdus pa'i phyir dang zhes bstan pa'i phyir /
dper na da ltar gyi 'bras bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi 'bras bu ni da ltar gyi dus kyis bsdus pa'i phyir dang /
da ltar gyi zhes bstan pa'i phyir yod pa kho nar shes par bya ba de bzhin du 'bras bu snga na med pa ma 'ongs pa zhes bya ba dang zhig nas med pa 'das pa zhes bya ba dag kyang 'das pa'i dus kyis bsdus pa dang /
ma 'ongs pa'i dus kyis bsdus pa'i phyir dang /
'das pa'i zhes bstan pa dang /
ma 'ongs pa'i zhes bstan pa'i phyir yod pa kho nar shes par bya'o / /
gal te 'bras bu skyes pa'i dus na rgyu ci ltar ma zhig ce na zhes bya ba yang grangs can dag gis /
sangs rgyas pa dag gi dogs pa bsu ba'i tshig yin te /
kho bo cag gi rgyu 'bras bu'i ngo bo nyid du 'gyur ba yin par rnam par bshad pa de la gal te /
khyed sangs rgyas pa dag na re 'bras bu skye ba'i dus na rgyu ci ltar ma zhig par yod ces zer na'o / /
de'i lan du kho bo cag gis kyang tshig tsam gyis de mi 'grub kyi tshad mas bsgrub dgos pas de'i phyir rgyu ni 'bras bu skye ba'i dus na ma zhig pa kho na yin te /
nges par skye ba'i phyir 'bras bu'i bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu'i bdag nyid ni rgyu las nges par gdon mi za ba kho nar skye ba'i phyir 'bras bu nyid skye ba'i dus na 'bras bu nyid ma zhig pa kho na yin pa de bzhin du rgyu'i bdag nyid kyang 'bras bu'i ngo bo nyid du nges par gdon mi za ba kho nar skye ba'i phyir 'bras bu skye ba'i dus na rgyu ma zhig pa kho na yin no / /
de bzhin du shes pa la log pa dang ma log pa dang the tshom can gyi rgyu yin pa'i phyir dang /
gzhan gyi don nyid yin pa'i phyir dang /
shes pa yod pa nyid ma yin pa'i phyir zhes bya ba la sogs pa'i gtan tshigs dag gis kyang shes par bya'o zhes bya ba ni grangs can dag na re 'bras bu skye ba'i dus na rgyu ma zhig pa kho na yin pa'i gtan tshigs nges par skye ba'i phyir zhes bya ba ni mtshan nyid kyi sgra'i tshul nye bar bzung ba'i phyir mtshon pa tsam du zad kyi /
de bzhin du rgyu ni 'bras bu skye ba'i dus na ma zhig pa kho na yin te /
shes pa log pa'i rgyu yin pa'i phyir dang shes pa ma log pa'i rgyu yin pa'i phyir dang /
shes pa the tshom can gyi rgyu yin pa'i phyir dang /
gzhan gyi don nyid yin pa'i phyir dang /
shes pa yod pa nyid ma yin pa'i phyir 'bras bu'i bdag nyid bzhin no zhes kyang brjod par bya'o zhes zer ro /
yang na rgyu 'o ma zhes bya ba'i skad cig ma las 'bras bu zho zhes bya ba'i skad cig ma gzhan nyid ma yin te /
ba las byung ba'i phyir dper na zho'i bdag nyid bzhin no zhes bya ba ni grangs can dag rgyu las 'bras bu gzhan nyid ma yin par sgrub pa'i tshad ma yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu zho'i bdag nyid ni ba las byung ba'i phyir zho'i bdag nyid las gzhan nyid ma yin pa de bzhin du rgyu 'o ma zhes bya'i skad cig ma yang ba las byung ba'i phyir de las 'bras bu zho zhes bya ba'i skad cig ma gzhan nyid ma yin no / /
yang na 'das pa'i mig gi rnam par shes pa'i skad cig ma las da ltar gyi mig gi rnam par shes pa'i skad cig ma gzhan nyid ma yin te /
mig gi rnam par shes pa yin pa'i phyir da ltar gyi mig gi rnam par shes pa'i skad cig ma bzhin no zhes bya ba ni sngar 'o ma dang zho phyogs su byas pas phyi rol gyi dngos po'i rgyu las 'bras bu gzhan nyid ma yin par bsgrubs pa brnan pa'i phyir 'dir 'das pa dang da ltar gyi rnam par shes pa phyogs su byas te /
nang gi dngos po'i rgyu las 'bras bu gzhan nyid ma yin par bsgrub pa'i tshad ma bstan pa yin te /
tshig gi don ni snga ma bzhin no / /
gal te rgyu tha dad pa'i mig gi rnam par shes pa la sogs pa dag gis ma nges pa nyid do zhe na zhes bya ba ni grangs can dag gis /
sangs rgyas pa'i dogs pa bsu ba'i tshig yin te /
gal te khyed sangs rgyas pa dag na re ci re zhig mig gi rnam par shes pa yin pa'i phyir rgyud tha mi dad pa'i 'das pa'i mig gi rnam par shes pa'i skad cig ma las da ltar gyi mig gi rnam par shes pa'i skad cig ma gzhan nyid ma yin pa lta bur 'gyur ram /
'on te mig gi rnam par shes pa yin pa'i phyir rgyud tha dad pa'i 'das pa'i mig gi rnam par shes pa'i skad cig ma las da ltar gyi mig gi rnam par shes pa'i skad cig ma gzhan nyid yin pa lta bur 'gyur ba ma nges pas /
des na grangs can dag gi gtan tshigs mig gi rnam par shes pa yin pa'i phyir zhes bya ba de'i don ma nges pa nyid do zhes zer na'o / /
de skad ces zer na de'i lan du kho bo cag grangs can dag kyang 'di skad ces /
de dag kyang phyogs kyi khongs su gtogs pa nyid yin pa'i phyir skyon med do zhes bya ba smras te /
rgyud tha dad pa'i mig gi rnam par shes pa la sogs pa de dag kyang kho bo cag gi phyogs gzhan nyid ma yin pa zhes bya ba'i khongs su gtogs pa nyid yin pa'i phyir kho bo cag gi gtan tshigs ma nges pa nyid kyi skyon med do /
'di ltar snying stobs dang rdul dang mun pa dag ni brtag pa dang thams cad du song ba'i phyir thams cad kyang thams cad kyi bdag nyid yin pas rgyud tha dad pa med pa'i phyir ro / /
de skad ces zer ba de'i lan du 'di man chad 'grel pa byed pa nyid kyis phyogs snga ma'i gzhung sun 'byin pa ston te /
de la re zhig sngar grangs can dag gis rgyu ni 'bras bu skye ba'i dus na ma zhig pa kho na yin te /
nges par skye ba'i phyir 'bras bu'i bdag nyid bzhin no zhes gang smras pa de sun dbyung ba'i phyir 'dir yang 'das pa'i rgyu phyogs su byed na ni gzhi ma grub pa la sogs pa'i skyon yod do zhes bya ba smras te /
'di na 'bras bu skyes pas rgyu zhes tha snyad gdags pa yin la /
'bras bu skyes pa de'i tshe na rgyu 'das pa yin pas 'das pa'i rgyu ste /
'bras bu skye ba'i dus na ma zhig pa kho na yin te zhes phyogs su byed na ni gtan tshigs kyi gzhi ma grub pa'i skyon yod de /
rgyu 'das pa de ni zhig nas med pa yin pas khyod kyis de ma zhig par bsgrub pa'i gtan tshigs nges par skye ba'i phyir zhes gang smras pa de'i ma grub pa'i skyon yod pas mi rung ngo / /
da ltar gyi rgyu phyogs su byed na ni dpe med de /
de'i 'bras bu ma grub pa'i phyir ro zhes bya ba ni ci ste 'bras bu ma skyes pa'i tshe na rgyu ma 'das pa da ltar yod pa de 'bras bu skye ba'i dus na ma zhig pa kho na yin te zhes phyogs su byed na ni dpe ma grub pa'i skyon yod de /
da ltar gyi rgyu de yod pa'i dus na de'i 'bras bu ma grub pa'i phyir khyod kyi de ma zhig par bsgrub pa'i dpe 'bras bu'i bdag nyid bzhin no zhes gang smras pa de ma grub pa'i skyon yod pas mi rung ngo / /
'bras bu gzhan ma yin pa gang yin pa de yang de'i rgyu ma yin te /
gzhan ma yin pa'i phyir rang gi bdag nyid bzhin pas gzhan ma yin pa nyid du rjes su dpog pa'i dam bcas pa la rgyu rgyu ma yin pa nyid kyis de'i rgyu nyid bsal ba'i phyir chos can gyi ngo bo nyid bsal ba'i skyon yod do zhes bya bas ni sngar grangs can dag gis /
yang na rgyu 'o ma zhes bya ba'i skad cig ma las 'bras bu zho zhes bya ba'i skad cig ma gzhan nyid ma yin te /
ba las byung ba'i phyir dper na zho'i bdag nyid bzhin no / /
yang na 'das pa'i mig gi rnam par shes pa'i skad cig ma las da ltar gyi mig gi rnam par shes pa'i skad cig ma gzhan nyid ma yin te /
mig gi rnam par shes pa yin pa'i phyir da ltar gyi mig gi rnam par shes pa'i skad cig ma bzhin no zhes gang smras pa de sun 'byin par byed de /
khyed rgyu las 'bras bu gzhan nyid ma yin par 'dod pa des na sa bon de yang myu gu de'i rgyu ma yin te /
gzhan ma yin pa'i dper na myu gu'i rang gi bdag nyid bzhin du 'gyur bas /
des na khyed rgyu las 'bras bu gzhan ma yin pa nyid rjes su dpog pa'i dam bcas pa la rgyu dang 'bras bu gzhan ma yin par gyur pas /
rgyu gang yin pa de 'bras bu'i rgyu ma yin pa nyid kyis de'i rgyu nyid bsal ba'i phyir gzhan nyid ma yin par bsgrub pa'i chos can rgyu dang 'bras bu zhes bya ba'i ngo bo nyid bsal ba'i skyon yod pas mi rung ngo / /
ma zhig pa zhes bya ba'i don kyang gang yin zhes bya ba ni khyed grangs can dag gi rgyu ni 'bras bu skye ba'i dus na ma zhig pa kho na yin te zhes gang smras pa de'i don kyang gang yin zhes dri ba'i tshig yin no / /
gal te rang bzhin gyis bag la zha bo'o zhe na ni dpe med do zhes bya ba ni gal te grangs can dag na re /
'bras bu skye ba'i dus na rgyu ma zhig pa zhes bya ba ni de'i dus na rgyu de snying stobs dang rdul dang mun pa zhes bya ba'i yon tan cha mnyam pa'i rang bzhin gyis bag la zha zhing 'dug gi med par gyur pa ma yin pas ma zhig pa yin no zhe na /
da lta na rgyu de 'bras bu skye ba'i dus na rang bzhin gyis bag la zha zhing 'dug gi zhig pa ma yin te /
dper na che ge mo zhig bzhin no zhes bya ba'i dpe med pas mi rung ngo / /
gal te mi gsal ba'o zhe na yang skyon de nyid do zhes bya ba ni gal te grangs can dag na re 'bras bu skye ba'i dus na rgyu ma zhig pa zhes bya ba de mi gsal ba yin no zhe na yang dpe med pa'i skyon de nyid du 'gyur te /
mi gsal ba ni bag la zha ba yin la /
gsal ba ni bag la ma zha ba yin te /
dper na che ge mo zhig bzhin no zhes bya ba'i dpe med pa'i phyir de yang mi rung ngo / /
zhig pa dang snga na med pa dag yod par rtog pa la ni dpe med pa dang khas blangs pa la gnod par 'gyur ro zhes bya bas ni sngar grangs can dag gis 'bras bu snga na med pa dang zhig nas med pa dag ni yod pa kho nar shes par bya ste /
dus kyis bsdus pa'i phyir dang /
'i zhes bstan pa'i phyir dper na da ltar gyi 'bras bu bzhin no zhes gang smras pa de sun 'byin par byed de /
zhig nas med pa dang snga na med pa yin na de gnyis da ltar gyi 'bras bu ma yin pas /
khyed kyi dpe da ltar gyi 'bras bu bzhin no zhes bya ba med pas mi rung ba dang gzhan yang zhig nas med pa dang snga na med pa zhes sngar khas blangs la da ni de gnyis yod pa kho nar shes par bya ste zhes zer ba ni rang gi khas blangs pas gnod pas mi rung ngo / /
gal te da ltar yin no zhes /
da ltar nyid du rjes su dpog pa'i dam bcas pa la rgyu ma yin pa nyid kyis rgyu nyid bsal ba'i phyir chos can gyi ngo bo nyid bsal ba'i skyon yod do zhes bya ba ni gal te grangs can dag na re 'bras bu skye ba'i dus na rgyu ma zhig pa'i dpe ni da ltar yin te /
dper na da ltar gyi 'bras bu ma zhig par yod pa de bzhin du 'bras bu skye ba'i dus na rgyu ma zhig pa kho nar yod do zhes zer na /
de lta na grangs can dag rgyu dang 'bras bu gzhan ma yin pa nyid du smra ba rgyu ma zhig pa da ltar nyid yin par rjes su dpog pa'i dam bcas pa la da ltar ni 'bras bu'i bdag nyid yin pas rgyu ma yin pa nyid kyis rgyu nyid rgyu ma yin par bsal ba'i phyir 'bras bu skye ba'i dus na rgyu ma zhig pa kho na yin te zhes sgrub pa'i chos can rgyu zhes bya ba'i ngo bo nyid bsal ba'i skyon yod pas mi rung ngo / /
da ltar gyi 'bras bu yang rdzas su yod pa nyid du mi 'grub ste ma skyes pa'i phyir ro / /
de yod pa nyid du ma grub pa'i phyir dpe med do zhes bya bas ni sngar grangs can dag gis 'bras bu snga na med pa dang zhig nas med pa dag ni yod pa kho nar shes par bya ste /
dus kyis bsdus pa'i phyir dang /
'i zhes bstan pa'i phyir dper na da ltar gyi 'bras bu bzhin no zhes gang smras pa'i dpe da ltar gyi 'bras bu bzhin no zhes bya ba de rdzas su yod par mi 'grub par / /
sun 'byin par ston te da ltar gyi 'bras bu yang ma skyes pa'i phyir rdzas su yod pa nyid du mi 'grub pa'i phyir pha rol po dag gi dpe da ltar gyi 'bras bu bzhin no zhes bya ba de med pas mi rung ngo / /
'dis dus kyis bsdus pa'i phyir zhes bya ba la sogs pa gtan tshigs gnyis la yang skyon gyis lan btab pa yin no zhes bya ba ni da ltar gyi 'bras bu rdzas su yod pa nyid du ma grub pa 'dis /
sngar grangs can dag gis 'bras bu snga na med pa dang zhig nas med pa dag ni yod pa kho nar shes par bya ste /
dus kyis bsdus pa'i phyir dang /
'i zhes bstan pa'i phyir zhes gang smras pa'i gtan tshigs de gnyis la yang da ltar gyi 'bras bu rdzas su yod par ma grub pas da ltar gyi dus kyis bsdus pa'i phyir zhes bya ba yang mi 'grub la da ltar gyi zhes bstan pa'i phyir zhes bya ba yang mi 'grub par gtan tshigs kyi skyon gyis lan btab pa yin no / /
de bzhin du gzhan nyid kyi phyogs la yang ci rigs par brjod par bya'o zhes bya ba ni sngar grangs can dag gis rgyu 'o ma zhes bya ba'i skad cig ma las 'bras bu zho zhes bya ba'i skad cig ma gzhan nyid ma yin te /
ba las byung ba'i phyir dper na zho'i bdag nyid bzhin no / /
yang na 'das pa'i mig gi rnam par shes pa'i skad cig ma las da ltar gyi mig gi rnam par shes pa'i skad cig ma gzhan pa nyid ma yin te /
mig gi rnam par shes pa yin pa'i phyir da ltar gyi mig gi rnam par shes pa'i skad cig ma bzhin no zhes gang smras pa de sun dbyung ba'i lan du /
dbu ma pas 'bras bu gzhan ma yin pa gang yin pa de yang de'i rgyu ma yin te /
gzhan ma yin pa'i phyir rang gi bdag nyid bzhin pas gzhan ma yin pa nyid du rjes su dpog pa'i dam bcas pa la rgyu rgyu ma yin pa nyid kyis de'i rgyu nyid bsal ba'i phyir chos can gyi ngo bo nyid bsal ba'i skyon yod do zhes bshad pa de bzhin du /
'dir bye brag pa la sogs pa dag rgyu dang 'bras bu gzhan nyid du 'dod pa'i phyogs la yang sun dbyung ba'i lan 'dir yang 'das pa'i rgyu phyogs su byed na ni gzhi ma grub pa la sogs pa'i skyon yod do / /
da ltar gyi rgyu phyogs su byed na ni dpe med de /
de'i 'bras bu ma grub pa'i phyir ro zhes ci rigs par brjod par bya ba yin no / /
de ltar re zhig rgyu yin par gyur pa 'bras bu yin par gyur pa mi byed par bstan to zhes bya ba ci ltar sngar byed pa po yin par gyur pa las yin par gyur pa mi byed par bstan pa de bzhin du 'dir yang rgyu yin par 'bras bu yin par gyur pa mi byed par bstan to / /
da ni tha snyad du yang rgyu ma yin par gyur pa 'bras bu ma yin par gyur pa mi byed de /
med pa'i phyir dper na rus sbal gyi spu dag de'i gos mi byed pa bzhin no zhes bya ba yang ci ltar sngar byed pa po ma yin par gyur pa las ma yin par gyur pa mi byed par bstan pa de bzhin du 'dir yang rgyu ma yin par gyur pa 'bras bu ma yin par gyur pa mi byed par bstan te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rus sbal gyi spu dag ni med pa'i phyir de'i gos mi byed pa de bzhin du rgyu ma yin par gyur pa yang med pa'i phyir 'bras bu ma yin par gyur pa mi byed do / /
de bzhin du 'bras bu la yang rgyu yin par gyur pa'i bya ba ma yin no zhes dam bcas pa la khyad par yod par zad kyi sbyor ba'i yan lag lhag ma dag ni snga ma bzhin no zhes bya ba yang /
ci ltar sngar las yin par gyur pa byed pa po yin par gyur pa'i bya ba ma yin pa dang /
las ma yin par gyur pa byed pa po ma yin par gyur pa'i bya ba ma yin par bstan pa de bzhin du /
'dir yang 'bras bu yin par gyur pa rgyu yin par gyur pa'i bya ba ma yin pa dang /
'bras bu ma yin par gyur pa rgyu ma yin par gyur pa'i bya ba ma yin par bstan to / /
rnam pa gnyis su smra ba dag gi phyogs la yang gnyi ga'i skyon du 'gyur ro zhes bya ba yang sngar ci ltar byed pa po yin pa dang /
ma yin par gyur pa las yin pa dang ma yin par gyur pa mi byed pa dang /
las yin pa dang ma yin par gyur pa byed pa po yin pa dang ma yin par gyur pa'i bya ba ma yin par bstan pa de bzhin du 'dir yang rgyu yin pa dang ma yin par gyur pa /
'bras bu yin pa dang ma yin par gyur pa mi byed pa dang /
'bras bu yin pa dang ma yin par gyur pa /
rgyu yin pa dang ma yin par gyur pa'i bya ba ma yin pa bstan te /
de yang rnam pa gnyis su smra ba phyogs kyi gos can dag na re rgyu yang gser gyi bdag nyid du ni yin par gyur pa yin la /
sol ba la sogs pa'i bdag nyid du ni ma yin par gyur pa yin /
'bras bu yang gser gyi bdag nyid du ni yin par gyur pa yin sor gdu ba la sogs pa dbyibs kyi bdag nyid du ni ma yin par gyur pa bzhin no zhes zer bas /
de la yang gser gyi rgyu yin par gyur pa ni gser gyi 'bras bu yin par gyur pa mi byed de rgyu yin pa'i phyir dper na rgyu spun bzhin no / /
rgyu ma yin par gyur pa yang 'bras bu ma yin par gyur pa mi byed de ltos pa dang bcas pa'i phyir dper na 'jim pa bzhin no / /
de bzhin du 'bras bu yin par gyur pa yang rgyu yin par gyur pa'i bya ba ma yin te /
'bras bu yin pa'i phyir dper na snam bu bzhin no / /
'bras bu ma yin par gyur pa yang rgyu ma yin par gyur pa'i bya ba ma yin te /
ltos pa dang bcas pa'i phyir dper na bum pa bzhin no zhes gnyi ga'i skyon du 'gyur bar brjod par bya'o / /
de ltar re zhig phyogs mthun pa gsum la brten pa'i rgyu dang 'bras bu dgag pa bstan to / /
da ni ci ltar sngar byed pa po yin par gyur pa las ma yin par gyur pa mi byed pa dang /
las ma yin par gyur pa byed pa po yin par gyur pa'i bya ba ma yin par bstan pa de bzhin du 'dir yang rgyu yin par gyur pa 'bras bu ma yin par gyur pa mi byed pa dang /
'bras bu ma yin par gyur pa rgyu yin par gyur pa'i bya ba ma yin par bstan pa dag gi phyogs snga ma nye bar gzhag pa bstan pa'i phyir /
rang gi sde pa bye brag tu smra ba dag na re rgyu yin par gyur pa 'bras bu ma yin par gyur pa de byed do zhes bya ba la sogs pa smras so / /
bye brag tu smra ba dag gi rjes su dpag pa bstan pa'i phyir 'bras bu ma skyes pa ni ma yin par gyur pa ste /
gzung du med pa'i phyir nam mkha'i me tog bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni gzung du med pa'i phyir ma yin par gyur pa yin pa de bzhin du 'bras bu ma skyes pa yang gzung du med pa'i phyir ma yin par gyur pa ste /
de rgyu yin par gyur pas byed do zhes zer na skyes pa la ni rgyu'i nus pa nyid med kyi ma skyes pa la de yod pas 'bras bu ma yin par gyur pa nyid do zhes bya bas ni 'bras bu ma yin par gyur pa zhes bya ba ni 'bras bu snga na med pa da dung ma skyes pa yin par ston te /
'bras bu snga na yod pa skyes zin pa yin na ni de la rgyu'i bya ba nyid med pa zhig na rgyu'i bya ba yod pa las na 'bras bu ni snga na med cing ma skyes pa yin par mngon pas /
de ni 'bras bu ma yin par gyur pa nyid ces bya ste /
de rgyu yin par gyur pas skyed par byed do zhes zer ro / /
ci ste med par 'dra ba la ri bong gi rwa ni mi skye la 'bras bu skye bar 'gyur ba la khyad par ci yod ce na zhes bya ba ni bye brag tu smra ba pa dag gis dbu ma pa'i dogs pa bsu ba'i tshig yin te /
ci ste dbu ma pa dag 'di skad ces ri bong gi rwa dang 'bras bu snga na med pa gnyi ga yang med par 'dra ba las ri bong gi rwa ni rgyu yin par gyur pas mi byed la 'bras bu snga na med pa ni rgyu yin par gyur pas byed pa la khyad par ci yod ces zer na'o / /
de'i lan du bye brag tu smra ba dag gis ri bong gi rwa ni rgyu med pa'i phyir mi skye la 'bras bu ni de lta ma yin pas de ltar rgyu yod pa'i phyir 'bras bu med pa skye'o zhes bya ba smras te /
de gnyis snga na med par 'dra mod kyi ri bong gi rwa la ni rgyu med pa'i phyir mi skye la 'bras bu la ni rgyu yod pas skye ba'i phyir 'bras bu snga na med pa rgyus skyed par byed do / /
yang na 'bras bu med pa nyid ni skye'i 'bras bu ma yin pa ni mi skye bas gang skye ba de ni med pa nyid do zhes nges par gzung bar bya'o zhes bya ba ni bye brag tu smra ba dag 'bras bu snga na med pa ni rgyus skyed par byed kyi /
ri bong gi rwa lta bu 'bras bu ma yin pa gtan med pa ni rgyus skyed par mi byed pas /
de'i phyir 'bras bu gang skye ba de ni snga na med pa nyid yin la de rgyus skyes pa ni rgyu yin par gyur pa 'bras bu ma yin par gyur pa byed pa yin no zhes nges par gzung bar bya'o zhes zer ba yin no / /
de'i phyir gang dag na re med pa ni mi skye ste med pa'i phyir dper na ri bong gi rwa bzhin no zhes zer ba de ni grub pa la sgrub pa yin no zhes bya ba ni da ltar 'bras bu ni snga na med kyang skye'i /
'bras bu ma yin pa ri bong gi rwa lta bu gtan med pa ni mi skye ba de'i phyir dbu ma pa dag na re med pa ni mi skye ste /
med pa'i phyir dper na ri bong gi rwa bzhin no zhes zer ba de ni grub pa la sgrub pa yin pas mi rung ste /
kho bo cag gi phyogs la yang ri bong gi rwa lta bu gtan med pa ni mi skye bar grub pa'i phyir ro / /
dpe yang med do /
'bras bu nyid yin na med pa'i phyir ro zhes bya ba'i gtan tshigs nam mkha'i me tog la rjes su 'gro ba med pa'i phyir ro zhes bya bas ni dbu ma pas med pa'i phyir ro zhes bya ba'i gtan tshigs de 'bras bu rgyu la snga na med pa mi skye ba'i gtan tshigs yin par sgrub na ni de'i dpe nam mkha'i me tog las blangs pa de mi rung ste /
nam mkha'i me tog ni 'bras bu ma yin pas gtan tshigs mi skye ba'i phyir de la 'bras bu snga na med pa mi skye ba zhes bya ba'i chos kyis stong pa'i phyir ro / /
yang na skye ba'i sngon rol na med pa'i phyir ro zhes bya ba'i gtan tshigs yongs su 'dzin na ni dpe med de ri bong gi rwa la de med pa'i phyir ro zhes bya ba ni yang na dbu ma pas med pa ni mi skye ste /
med pa'i phyir dper na ri bong gi rwa bzhin no zhes smras pa'i gtan tshigs med pa'i phyir zhes bya ba de 'bras bu skye ba'i snga rol na med pa'i phyir zhes bya bar sgrub na ni dpe med de /
ri bong gi rwa la skye ba'i snga rol na med cing phyis skye bar 'gyur ba de med pa'i phyir ro / /
gtan med pa gtan tshigs nyid du brjod na ni gtan tshigs kyi don ma grub pa nyid do zhes bya ba ni gal te dbu ma pa'i gtan tshigs med pa'i phyir zhes bya ba de gtan med pa'i phyir zhes bya bar sgrub na ni gtan tshigs kyi don ma grub pa nyid de /
rgyu la 'bras bu snga na med pa de ri bong gi rwa bzhin du gtan med pa ma yin pa'i phyir ro / /
snam bu snga na med pa nyid skye bar mthong ste /
mthong ba las lhag pa'i tshad ma gzhan med pas des na 'bras bu snga na med pa yin no zhes zer ro zhes bya ba ni bye brag tu smra ba dag na re da ltar 'jig rten na snam bu snga na med pa nyid rgyu spun las phyis 'byung bar mthong ste /
mthong ba ni mngon sum gyi tshad ma yin pa des na 'bras bu snga na med pa rgyus skyed pas rgyu yin par gyur pa 'bras bu ma yin par gyur pa byed pa dang /
'bras bu ma yin par gyur pa rgyu yin par gyur pa'i bya ba yin no zhes zer ro / /
de skad ces zer ba de'i lan du 'grel pa byed pa nyid kyis phyogs snga ma de dag sun dbyung zhing rgyu yin par gyur pa 'bras bu ma yin par gyur pa mi byed pa dang /
'bras bu ma yin par gyur pa rgyu yin par gyur pa'i bya ba ma yin par bstan pa'i phyir /
'dir bshad pa zhes bya ba la sogs pa smras so / /
de la re zhig sngar bye brag tu smra ba dag gis 'bras bu ma skyes pa ni ma yin par gyur pa ste /
gzung du med pa'i phyir nam mkha'i me tog bzhin no zhes gang smras pa'i gtan tshigs gzung du med pa'i phyir zhes bya ba de'i don ma grub pa nyid dang /
ma nges pa nyid kyi skyon yod par bstan pa'i phyir /
khyed cag gtan tshigs nyid du 'dod pa gzung du med pa'i phyir zhes bya ba de'i don gang yin /
mngon sum dang rjes su dpag pa dang /
tshad ma thams cad kyis gzung du med pa'i phyir zhes bya bar rtog na ni rnam pa thams cad du gtan tshigs kyi don ma grub pa nyid dang /
gtan tshigs kyi don ma nges pa nyid kyi skyon yod pas rjes su dpag pa des 'bras bu ma skyes pa ni ma yin par gyur pa ste zhes bstan par mi nus so zhes bya ba smras te /
mngon sum gyis gzung du med pa'i phyir zhes bya bar sgrub na ni don ma grub pa nyid de mig gi dbang po dang yul dang dus dang rang bzhin gyis bskal pa la sogs pa'i dngos po mngon sum gyis gzung du med pa dag kyang med pa ma yin pa'i phyir ro / /
rjes su dpag pas gzung du med pa'i phyir zhes bya bar sgrub na ni don ma nges pa nyid de /
sprin chags pa las char 'bab par rjes su dpag pa la char pa gzung du med kyang med pa ma yin pa lta bur 'gyur ram /
'on te ri bong gi rwa gtan med par rjes su dpag pa la gzung du med pa'i phyir gtan med pa lta bur gyur pa ma nges pa nyid yin pa'i phyir ro / /
de lta bas na gzung du med pa'i phyir zhes bya ba'i rjes su dpag pa des 'bras bu ma skyes pa snga na med pa rgyu yod pas byed do zhes bstan par mi nus so / /
'bras bu med pa nyid ni skye'i /
'bras bu ma yin pa ni mi skye bas gang skye ba de ni med pa nyid do zhes nges par gzung bar bya'o zhes smras pa de la yang 'bras bu med pa mi skye bar bstan zin pa'i phyir dang /
med pa'i phyir zhes bya ba'i gtan tshigs spyir sbyar ba'i phyir dang de'i dpe yang de bzhin du grub pa'i phyir grub pa la sgrub pa yang ma yin la /
dpe med pa dang gtan tshigs med pa yang ma yin no zhes bya bas ni sngar bye brag tu smra ba dag gis /
yang na 'bras bu med pa nyid ni skye ba'i 'bras bu ma yin pa ni mi skye bas gang skye ba de ni med pa nyid do zhes nges par gzung bar bya'o / /
de'i phyir gang dag na re med pa ni mi skye ste /
med pa'i phyir dper na ri bong gi rwa bzhin no zhes zer ba de ni grub pa la sgrub pa yin no / /
dpe yang med de /
'bras bu nyid yin na med pa'i phyir ro zhes bya ba'i gtan tshigs nam mkha'i me tog la rjes su 'gro ba med pa'i phyir ro zhes gang smras pa de dag sun 'byin par byed de /
bye brag tu smra ba dag na re 'bras bu snga na med pa nyid ni skye ba'i 'bras bu ma yin ri bong gi rwa lta bu gtan med pa ni mi skye'o zhes zer ba'i 'bras bu snga na med pa de yang mi skye bar kho bos sngar rkyen brtag pa'i skabs su bkag zin pa'i phyir dang /
kho bo'i gtan tshigs med pa'i phyir zhes bya ba de yang snga na med pa'i phyir ram /
gtan med pa'i phyir mi skye'o zhes bye brag tu ma phye bar med pa'i phyir zhes spyir sbyar ba'i phyir dang /
kho bo'i dpe ri bong gi rwa bzhin no zhes bya ba de yang med pa thams cad mi skye ba'i dper spyir 'grub pa'i phyir de dag khyed la ma grub pas kho bo grub pa la sgrub pa yang ma yin la /
kho bo'i dpe dang gtan tshigs med pa yang ma yin no / /
gzhan yang don dam par 'bras bu zho zhes bya ba ni 'o ma las mi 'byung bar shes par bya ste /
rgyu la ltos pa'i phyir dper na bum pa skye bar mi rigs pa bzhin no zhes bya ba la sogs pas ni 'bras bu snga na med pa rgyus mi byed pa tshad ma gzhan gyis bsgrub pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni rgyu 'jim pa la ltos pa'i phyir 'o ma las mi 'byung ba de bzhin du zho yang rgyu 'o ma la ltos pa'i phyir 'o ma las mi 'byung ngo / /
'dir gzhan dag na re byed pa'i rgyus 'o ma yang bum pa skye ba la gegs mi byed pa'i phyir bum pa'i rgyu yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de skye ba ni don med pa nyid du 'gyur ba'i phyir ro zhes bya ba smras te /
'o ma las bum pa skye ba ni 'jig rten gyi mngon sum dang 'gal bas de ltar rtog pa ni don med pa nyid du 'gyur ba'i phyir mi rung ngo / /
yang na don dam par smra bar 'dod pa'i zho ni smra bar 'dod pa'i 'o ma'i rgyu can ma yin par shes par bya ste /
zho yin pa'i phyir dper na de las gzhan pa bzhin zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snod chen po na 'dug pa'i zho ni zho yin pa'i phyir snod chung ngu na 'dug pa'i 'o ma'i rgyu can ma yin pa de bzhin du 'bras bu snga na med pa'i zho yang 'bras bu snga na med pa'i zho yin pa'i phyir 'o ma'i rgyu can ma yin no / /
de bzhin du byas pa nyid dang /
chud za ba nyid dang /
rkyen gyi dbye bas tha dad pa nyid dang /
rgyu dang ldan pa nyid ces bya ba la sogs pa'i gtan tshigs dag kyang rgyas par brjod par bya'o zhes bya ba ni 'bras bu snga na med pa rgyus mi byed pa'i gtan tshigs rgyu la ltos pa'i phyir dang /
zho yin pa'i phyir zhes bya ba gnyis ni mtshan nyid kyi sgra'i tshul nye bar gzung ba'i phyir mtshon pa tsam du zad kyi /
'dir zho ni 'o ma'i rgyu can ma yin te /
byas pa nyid dang /
chud za ba nyid dang /
rkyen gyi dbye bas tha dad pa nyid dang /
rgyu dang ldan pa nyid la sogs pa dag gi phyir dper na de las gzhan pa bzhin no zhes rjes su dpag pa rgyas par brjod par bya ba yin no / /
med par 'dra ba las 'bras bu ni rgyu yod pa'i phyir skye la /
ri bong gi rwa ni rgyu med pa'i phyir mi skye'o zhes gang smras pa de yang bzang po ma yin te zhes bya bas ni sngar bye brag tu smra ba dag gis ri bong gi rwa ni rgyu med pa'i phyir mi skye la 'bras bu ni de lta ma yin pas de ltar rgyu yod pa'i phyir 'bras bu med pa skye'o zhes gang smras pa de rigs pa ma yin par ston to / /
de'i tshad ma bstan pa'i phyir don dam par gang gi rgyur gang 'dod pa de ni de'i rgyu ma yin par shes par byar nus te skye ba'i snga rol na med pa'i phyir dper na ri bong gi rwa'am de las gzhan pa bzhin zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa gtan med pa'am /
de las gzhan pa 'bras bu snga na med pa'i rgyu dag ni 'bras bu skye ba'i snga rol na med pa'i phyir phyi nang gi dngos po gang gi rgyu yang ma yin pa de bzhin du 'bras bu snga na med pa gang gi rgyur gang 'dod pa de yang 'bras bu skye ba'i snga rol na med pa'i phyir de'i rgyu ma yin par shes par bya'o / /
gzhan yang gang gi tshe 'di skad ces skye ba'i snga rol na med pa gang yin pa de ni skye bar 'gyur ro zhes dam bcas pa khyad par can byas pa'i phyir 'bras bu ni ri bong gi rwa la sogs pa bzhin du skye bar mi 'thad pa dang ldan pa ma yin no zhes dam 'cha' bar byed pa de'i tshe na yang rjes su dpag pa ci skad bstan pa nyid kyis de bsal ba'i phyir /
de ni gyi na zer ba yin no zhes bya ba ni dbu ma pas bye brag tu smra ba dag gi gzhung nyams par bya ba'i tshig yin te /
bye brag tu smra ba dag 'di skad ces /
kho bo cag gis med pa skye'o zhes khyad par med par dam bcas kyi skye ba'i snga rol na med pa gang yin pa de ni skye bar 'gyur ro zhes dam bcas pa khyad par can byas pa'i phyir ri bong gi rwa lta bu gtan med pa ni skye bar mi 'thad kyi 'bras bu skye ba'i snga rol na med pa ni skye bar 'gyur ro zhes dam 'cha' bar byed do zhe na /
de yang sngar don dam par gang gi rgyu'ang 'dod pa de ni de'i rgyu ma yin par shes par byar nus te skye ba'i sngon rol na med pa'i phyir dper na ri bong gi rwa'am de las gzhan pa bzhin no zhes rjes su dpag pa ci skad bstan pa nyid kyis de bsal zin pa'i phyir de ni gyi na zer ba yin no / /
don dam par zho ni 'o ma las mi 'byung bar shes par bya ste /
skye ba'i snga rol na med pa'i phyir dper na de las gzhan pa bzhin pas de'i phyir de ni bdag nyid dbugs 'byin par byed pa tsam du zad do zhes bya bas ni 'bras bu snga na med pa rgyus mi byed par tshad mas bsgrub pa'i mjug bsdu ba dang /
pha rol po'i dam bcas pa de snying dga' ba tsam du zad do zhes bstan to / /
de skad ces snga na med pa nyid skye bar mthong ste zhes gang smras pa de nyid kyang ci yang dag par yod pa'am /
med pa'am /
yod med cig skye bar 'gyur zhes brtags na /
de dag ni rnam pa thams cad du mi mthong ngo zhes bya ba ni sngar bye brag tu smra ba dag gis snam bu snga na med pa nyid skye bar mthong ste /
mthong ba las lhag pa'i tshad ma gzhan med pa des na 'bras bu snga na med pa yin no zhes gang smras pa de sun dbyung ba'i lan yin no / /
de lta bas na mkhas pa rnams kyis ni bum pa la sogs pa dag gi skye ba ni sgyu ma'i skyes bu'i skye ba bzhin du tha snyad pa yin gyi don dam pa ma yin par nges par shes te /
mtha' gnyis la mi gnas pa'i blo gros dang ldan pa'i phyir ro zhes bya bas ni dbu ma pas 'bras bu snga na med pa rgyus byed par mi 'dod pa'i tshul bstan to / /
zhar la bshad pas chog gi skabs nyid dpyad par bya'o zhes bya bas ni bye brag tu smra ba rgyu yin par gyur pa 'bras bu ma yin par gyur pa byed pa 'bras bu ma yin par gyur pa rgyu yin par gyur pa'i bya ba yin par 'dod pa mi 'thad par bsgrub pa'i mjug bsdu ba bstan to / /
de bzhin du de las gzhan pa phyogs mthun pa dag la yang ci rigs par brjod par bya'o zhes bya bas ni rgyu ma yin par gyur pa 'bras bu yin par gyur pa mi byed pa dang /
'bras bu yin par gyur pa rgyu ma yin par gyur pa'i bya ba ma yin pa dang /
rgyu yin par gyur pa 'bras bu yin pa dang ma yin par gyur pa mi byed pa dang /
'bras bu yin pa dang ma yin par gyur pa rgyu yin par gyur pa'i bya ba ma yin pa dang /
rgyu ma yin par gyur pa 'bras bu ma yin pa dang ma yin par gyur pa mi byed pa dang /
'bras bu yin pa dang ma yin par gyur pa rgyu ma yin par gyur pa'i bya ba ma yin pa dang /
rgyu yin pa dang ma yin par gyur pa 'bras bu yin par gyur pa mi byed pa dang /
'bras bu yin par gyur pa rgyu yin pa dang ma yin par gyur pa'i bya ba ma yin pa dang /
rgyu yin pa dang ma yin par gyur pa 'bras bu ma yin par gyur pa mi byed pa dang /
'bras bu ma yin par gyur pa rgyu yin pa dang ma yin par gyur pa'i bya ba ma yin pa zhes bya ba phyogs mi mthun pa lhag ma lnga po dag la yang byed pa po dang las kyi skabs su bstan pa bzhin ci rigs par brjod par bya'o / /
de ni bye brag pa dag 'dod pa'i yon tan dang /
yon tan can dgag pa'i phyir de bzhin du don dam par smra bar 'dod pa'i yon tan yin par gyur pa dag kyang bum pa zhes bya ba de'i yon tan can yin par gyur pa rtsom par mi byed de /
yon tan can la ltos pa'i phyir dang /
tha snyad gdags pa'i phyir dper na de las gzhan pa bzhin no zhes bya ba la sogs pa smras te /
des ni yon tan yin par gyur pa yon tan can yin par gyur pa mi byed par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na smra bar 'dod pa'i yon tan gzugs dang dri dang ro dang reg pa de las gzhan pa rgyu spun la sogs pa ni yon tan can snam bu la ltos pa'i phyir dang /
rgyu spun zhes tha snyad gdags pa'i phyir /
bum pa zhes bya ba de'i yon tan can rtsom par mi byed pa de bzhin du /
smra bar 'dod pa'i yon tan gzugs dang dri dang ro dang reg pa yin par gyur pa dag kyang /
yon tan can bum pa la ltos pa'i phyir dang yon tan zhes tha snyad gdags pa'i phyir bum pa zhes bya ba de'i yon tan can rtsom par mi byed do / /
de bzhin du don dam par smra bar 'dod pa'i yon tan can yin par gyur pa snam bu zhes bya ba'i gzugs gzhan yang yon tan yin par gyur pa rgyu spun gyi gzugs la sogs pas brtsams pa ma yin te /
yon tan la ltos pa'i phyir dang tha snyad gdags pa'i phyir dper na de las gzhan pa bzhin no zhes bya bas ni yon tan can yin par gyur pa yon tan yin par gyur pa'i bya ba ma yin pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na smra bar 'dod pa'i yon tan can yin par gyur pa snam bu de las gzhan pa bum pa ni yon tan 'jim pa la ltos pa'i phyir dang /
bum pa zhes tha snyad gdags pa'i phyir smra bar 'dod pa'i yon tan yin par gyur pa rgyu spun gyi gzugs dang dri dang ro dang reg pas brtsams pa ma yin pa de bzhin du smra bar 'dod pa'i yon tan can yin par gyur pa snam bu zhes bya ba'i gzugs gzhan yang yon tan rgyu spun la ltos pa'i phyir dang /
snam bu zhes tha snyad gdags pa'i phyir smra bar 'dod pa'i yon tan yin par gyur pa rgyu spun gyi gzugs dang dri dang ro dang reg pas brtsams pa ma yin no / /
de bzhin du smra bar 'dod pa'i bum pa yang gzugs la sogs pa 'du ba'i rgyu can ma yin par nges te /
rgyu la ltos pa'i phyir dper na snam bu la sogs pa bzhin no zhes bya bas ni bye brag pa'i gzhung las 'du ba can 'du ba'i bya ba yin par 'dod pa dgag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snam bu la sogs pa 'du ba can dag ni rang gi rgyu rgyu spun la sogs pa la ltos pa'i phyir gzugs dang dri dang ro dang reg pa zhes bya ba 'du ba dag gi rgyu can ma yin pa nges pa de bzhin du smra bar 'dod pa'i 'du ba can bum pa yang rang gi rgyu 'jim pa la ltos pa'i phyir gzugs dang dri dang ro dang reg pa zhes bya ba 'du ba dag gi rgyu can ma yin par nges so / /
yang na smra bar 'dod pa'i gzugs la sogs pa ni bsams pa'i bum par 'du ba ma yin te /
yon tan can la ltos pa'i phyir dper na de las gzhan pa bzhin no zhes bya ba ni bye brag pa'i gzhung las 'du ba can byed par 'dod pa dgag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na smra bar 'dod pa'i 'du ba gzugs la sogs pa de las gzhan pa rgyu spun la sogs pa ni yon tan can snam bu la sogs pa la ltos pa'i phyir 'du ba can yin par bsams pa'i bum par 'du ba ma yin pa de bzhin du smra bar 'dod pa'i 'du ba gzugs dang dri dang ro dang reg pa zhes bya ba dag kyang /
yon tan can snam bu la sogs pa la ltos pa'i phyir 'du ba can yin par bsams pa'i bum par 'du ba ma yin no / /
de bzhin du rdzas nyid dang /
rgyu can nyid dang /
'bras bu nyid dang /
brjod par bya ba nyid dang /
shes bya nyid la sogs pa'i gtan tshigs dag gi phyir ro zhes kyang brjod par bya'o zhes bya ba ni yon tan yin par gyur pa yon tan can yin par gyur pa mi byed pa dang /
yon tan can yin par gyur pa yon tan yin par gyur pa'i bya ba ma yin pa dang /
'du ba yin par gyur pa 'du ba can yin par gyur pa mi byed pa dang /
'du ba can yin par gyur pa 'du ba yin par gyur pa'i bya ba ma yin par bsgrub pa'i gtan tshigs ltos pa'i phyir zhes bya ba la sogs pa sngar smos pa dag ni mtshan nyid kyi sgra'i tshul nye bar gzung ba'i phyir mtshon pa tsam du zad kyi /
gtan tshigs 'di dag gi phyir yang de dag gis de dag mi byed pa dang /
de dag gi bya ba ma yin par ci rigs par brjod par bya'o / /
yon tan dang yon tan can ma yin par gyur pa la sogs pa dag gi phyogs la yang dam bcas pa la khyad par yod par zad kyi sbyor ba'i yan lag lhag ma dag ni snga ma bzhin no zhes bya ba ni phyogs mthun pa gsum dang mi mthun pa drug ste dgu las de yan chad du phyogs mthun pa dang po bstan pa'i lhag ma brgyad po dag kyang snga ma bzhin du ci rigs par sbyar ba yin no / /
'di ltar sbyar te /
yon tan ma yin par gyur pa yon tan can ma yin par gyur pa mi byed pa dang /
yon tan can ma yin par gyur pa yon tan ma yin par gyur pa'i bya ba ma yin pa dang /
yon tan yin pa dang ma yin par gyur pa yon tan can yin pa dang ma yin par gyur pa mi byed pa dang /
yon tan can yin pa dang ma yin par gyur pa yon tan yin pa dang ma yin par gyur pa'i bya ba ma yin pa dang /
yon tan yin par gyur pa yon tan can ma yin par gyur pa mi byed pa dang /
yon tan can ma yin par gyur pa yon tan yin par gyur pa'i bya ba ma yin pa dang /
yon tan ma yin par gyur pa yon tan can yin par gyur pa mi byed pa dang /
yon tan can yin par gyur pa yon tan ma yin par gyur pa'i bya ba ma yin pa dang /
yon tan yin par gyur pa yon tan can yin pa dang ma yin par gyur pa mi byed pa dang /
yon tan can yin pa dang ma yin par gyur pa yon tan yin par gyur pa'i bya ba ma yin pa dang /
yon tan ma yin par gyur pa yon tan can yin pa dang ma yin par gyur pa mi byed pa dang /
yon tan can yin pa dang ma yin par gyur pa yon tan ma yin par gyur pa'i bya ba ma yin pa dang /
yon tan yin pa dang ma yin par gyur pa yon tan can yin par gyur pa mi byed pa dang /
yon tan can yin par gyur pa yon tan yin pa dang ma yin par gyur pa'i bya ba ma yin pa dang /
yon tan yin pa dang ma yin par gyur pa yon tan can yin par gyur pa mi byed pa dang /
yon tan ma yin par gyur pa yon tan yin pa dang ma yin par gyur pa'i bya ba ma yin pa dang /
'du ba dang 'du ba can gyi phyogs la yang de bzhin du ci rigs par sbyar bar bya'o / /
de bzhin du don dam par lkog shal sogs pa mtshan nyid yin par gyur pa yang ba lang zhes bya ba mtshan nyid kyi gzhi yin par gyur pa mtshon par mi byed par shes par bya ste /
mtshan nyid kyi gzhi la ltos pa'i phyir dper na rta'i mtshan nyid bzhin no zhes bya bas ni mtshan nyid yin par gyur pa mtshan nyid kyi gzhi yin par gyur pa mtshon par mi byed pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rta'i mtshan nyid ni mtshan nyid kyi gzhi rta la ltos pa'i phyir mtshan nyid kyi gzhi ba lang mtshon par mi byed pa de bzhin du ba lang gi mtshan nyid kyang mtshan nyid kyi gzhi ba lang la ltos pa'i phyir ba lang la mtshon par mi byed do / /
de bzhin du don dam par ba lang gi rdzas kyang lkog shal sogs pa mtshan nyid kyi gzhi ma yin te /
mtshan nyid la ltos pa'i phyir dper na de las gzhan pa bzhin no zhes bya bas ni mtshan nyid kyi gzhi yin par gyur pa mtshan nyid yin par gyur pa'i gzhi ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ba lang gi rdzas las gzhan pa rta'i rdzas ni rta'i mtshan nyid la ltos pa'i phyir lkog shal la sogs pa'i mtshan nyid kyi gzhi ma yin pa de bzhin du ba lang gi rdzas kyang ba lang gi mtshan nyid la ltos pa'i phyir lkog shal la sogs pa'i mtshan nyid kyi gzhi ma yin no / /
de bzhin du lkog shal la sogs pa dag ba lang gi rdzas rtsom par byed pa ma yin pa dang /
ba lang gi rdzas kyang lkog shal la sogs pa dag gis brtsams pa ma yin par yang brjod par bya'o zhes bya bas ni des de mi byed pa dang /
de de'i bya ba ma yin par byed pa po dang /
las kyi mu dgu'i tshul bzhin du ci rigs par sbyar ro / /
de bzhin du phyogs mthun pa dang mi mthun pa thams cad la yang sbyar bar bya'o zhes bya ba ni 'dir yang phyogs mthun pa gsum dang /
mi mthun pa drug ste dgu las de yan chad du phyogs mthun pa dang po bstan pa'i lhag ma brgyad po dag kyang snga ma bzhin du ci rigs par sbyar ba yin no / /
'di ltar sbyar te mtshan nyid ma yin par gyur pa mtshan nyid kyi gzhi ma yin par gyur pa mtshon par mi byed pa dang /
mtshan nyid kyi gzhi ma yin par gyur pa mtshan nyid ma yin par gyur pa'i mtshon par bya ba ma yin pa dang /
mtshan nyid yin pa dang ma yin par gyur pa'i mtshan nyid kyi gzhi yin pa dang ma yin par gyur pa mtshon par mi byed pa dang /
mtshan nyid kyi gzhi yin pa dang ma yin par gyur pa mtshan nyid yin pa dang ma yin par gyur pa'i mtshon par bya ba ma yin pa dang /
mtshan nyid yin par gyur pa mtshan nyid kyi gzhi ma yin par gyur pa mtshon par mi byed pa dang /
mtshan nyid kyi gzhi ma yin par gyur pa mtshan nyid yin par gyur pa'i mtshon par bya ba ma yin pa dang /
mtshan nyid ma yin par gyur pa'i mtshan nyid kyi gzhi yin par gyur pa mtshon par mi byed pa dang /
mtshan nyid kyi gzhi yin par gyur pa mtshan nyid ma yin par gyur pa'i mtshon par bya ba ma yin pa dang /
mtshan nyid yin par gyur pa mtshan nyid kyi gzhi yin pa dang ma yin par gyur pa mtshon par mi byed pa dang /
mtshan nyid kyi gzhi yin pa dang ma yin par gyur pa mtshan nyid yin par gyur pa'i mtshon par bya ba ma yin pa dang /
mtshan nyid ma yin par gyur pa mtshan nyid kyi gzhi yin pa dang ma yin par gyur pa mtshon par mi byed pa dang /
mtshan nyid kyi gzhi yin pa dang ma yin par gyur pa mtshan nyid ma yin par gyur pa'i mtshon par bya ba ma yin pa dang /
mtshan nyid yin pa dang ma yin par gyur pa mtshan nyid kyi gzhi yin par gyur pa mtshon par mi byed pa dang /
mtshan nyid kyi gzhi yin par gyur pa mtshan nyid yin pa dang ma yin par gyur pa'i mtshon par bya ba ma yin pa dang /
mtshan nyid yin pa dang ma yin par gyur pa mtshan nyid kyi gzhi ma yin par gyur pa mtshon par mi byed pa dang /
mtshan nyid kyi gzhi ma yin par gyur pa mtshan nyid yin pa dang ma yin par gyur pa'i mtshon par bya ba ma yin no zhes bya bar sbyar bar bya'o / /
de bzhin du don dam par lag pa la sogs pa yan lag yin par gyur pa dag kyang lhas byin zhes bya ba yan lag can yin par gyur pa rtsom par byed pa ma yin te /
yan lag can la ltos pa'i phyir dper na rtsa ba dang sdong po la sogs pa dag bzhin no zhes bya bas ni yan lag yin par gyur pa yan lag can yin par gyur pa rtsom par mi byed pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rtsa ba dang sdong po la sogs pa yan lag dag ni yan lag can shing ljon pa la ltos pa'i phyir lhas byin zhes bya ba yan lag can yin par gyur pa rtsom par byed pa ma yin pa de bzhin du lag pa la sogs pa yan lag yin par gyur pa dag kyang yan lag can lus la ltos pa'i phyir lhas byin zhes bya ba yan lag can yin par gyur pa rtsom par byed pa ma yin no // //
bam po bzhi bcu bzhi pa /
de bzhin du don dam par lhas byin zhes bya ba yan lag can yin par gyur pa yang lag pa la sogs pa yan lag yin par gyur pa dag gis brtsams pa ma yin te /
yan lag la ltos pa'i phyir dper na shing ljon pa bzhin no zhes bya ba ni yan lag can yin par gyur pa yan lag yin par gyur pa'i bya ba ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yan lag can shing ljon pa ni yan lag rtsa ba dang sdong po la sogs pa la ltos pa'i phyir lag pa la sogs pa yan lag yin par gyur pa dag gis brtsams pa ma yin pa de bzhin du lhas byin zhes bya ba yan lag can yin par gyur pa yang yan lag rkang pa la sogs pa la ltos pa'i phyir /
lag pa la sogs pa'i yan lag yin par gyur pa dag gis brtsams pa ma yin no / /
yang na smra bar 'dod pa'i so ma shar ma zhes bya ba ni lag pa la sogs pa yan lag dag gis brtsams pa ma yin par gzung bar bya ste /
yan lag la ltos pa'i phyir dang /
yan lag can yin pa'i phyir dper na b+ha ba shar ma bzhin no zhes bya bas ni rgyud tha dad pa'i yan lag can rgyud tha dad pa'i yan lag gi bya ba ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yan lag can rgyud tha dad pa b+ha ba shar ma ni yan lag la ltos pa'i phyir dang yan lag can yin pa'i phyir rgyud tha dad pa'i yan lag la sogs pa yan lag gis brtsams pa ma yin pa de bzhin du yan lag can rgyud tha dad pa so ma shar ma yang yan lag la ltos pa'i phyir dang yan lag can yin pa'i phyir rgyud tha dad pa'i lag pa la sogs pa yan lag dag gis brtsams pa ma yin no / /
yang na don dam par smra bar 'dod pa'i lag pa la sogs pa yan lag ni so ma shar ma zhes bya ba yan lag can rtsom par byed pa ma yin par shes par bya ste /
yan lag can la ltos pa'i phyir dper na de las gzhan pa bzhin no zhes bya bas ni rgyud tha dad pa'i yan lag can byed pa ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyud tha dad pa b+ha ba shar ma'i yan lag dag ni yan lag can la ltos pa'i phyir rgyud tha dad pas so ma shar ma zhes bya ba yan lag can rtsom par byed pa ma yin pa de bzhin du rgyud tha dad pa so ma shar ma'i yan lag can dag kyang yan lag can la ltos pa'i phyir rgyud tha dad pa b+ha ba shar ma zhes bya ba yan lag can rtsom par byed pa ma yin no / /
'dir yang dam bcas pa'i don la sogs pa rnam par brtag pa rgyas par ni snga ma bzhin no zhes bya ba ni 'dir yang phyogs mthun pa gsum dang /
mi mthun pa drug ste dgu las de yan chad du phyogs mthun pa dang po bstan pa'i lhag ma brgyad po dag kyang snga ma bzhin du ci rigs par sbyar ba yin no / /
'di ltar sbyar te /
yan lag ma yin par gyur pa yan lag can ma yin par gyur pa rtsom par mi byed pa dang /
yan lag can ma yin par gyur pa yan lag ma yin par gyur pa'i brtsam par bya ba ma yin pa dang /
yan lag yin pa dang ma yin par gyur pa yan lag can yin pa dang ma yin par gyur pa rtsom par mi byed pa dang /
yan lag can yin pa dang ma yin par gyur pa yan lag yin pa dang ma yin par gyur pa'i brtsam par bya ba ma yin pa dang /
yan lag yin par gyur pa yan lag can ma yin par gyur pa rtsom par mi byed pa dang /
yan lag can ma yin par gyur pa yan lag yin par gyur pa'i brtsam par bya ba ma yin pa dang /
yan lag ma yin par gyur pa yan lag can yin par gyur pa rtsom par mi byed pa dang /
yan lag can yin par gyur pa yan lag ma yin par gyur pa'i brtsam par bya ba ma yin pa dang /
yan lag yin par gyur pa yan lag can yin pa dang ma yin par gyur pa rtsom par mi byed pa dang /
yan lag can yin pa dang ma yin par gyur pa yan lag yin par gyur pa'i brtsam par bya ba ma yin pa dang /
yan lag ma yin par gyur pa yan lag can yin pa dang ma yin par gyur pa rtsom par mi byed pa dang /
yan lag can yin pa dang ma yin par gyur pa yan lag ma yin par gyur pa'i brtsam par bya ba ma yin pa dang /
yan lag yin pa dang ma yin par gyur pa yan lag can yin par gyur pa rtsom par mi byed pa dang /
yan lag can yin par gyur pa yan lag yin pa dang ma yin par gyur pa'i brtsam par bya ba ma yin pa dang /
yan lag yin pa dang ma yin par gyur pa yan lag can ma yin par gyur pa rtsom par mi byed pa dang /
yan lag can ma yin par gyur pa yan lag yin pa dang ma yin par gyur pa'i brtsam par bya ba ma yin no zhes sbyar bar bya'o / /
yang gzhan yang 'di la yan lag can de yan lag dag la cha shas kyis 'jug par 'dod dam /
bdag nyid thams cad kyis 'jug par 'dod ces bya bas ni yan lag can lhas byin zhes bya ba de lag pa la sogs pa yan lag re re dag la cha shas re res 'jug par 'dod dam /
lag pa la sogs pa yan lag re re la bdag nyid thams cad rdzogs pa re res 'jug par 'dod ces brtag pa rnam par ston to / /
de la brtag pa snga ma ltar mi 'thad par bstan pa'i phyir de la gal te brtag pa snga ma ltar 'dod na ni lhas byin zhes bya ba yan lag can gyi rkang pa la sogs pa dag de'i cha shas lag pa'i phyogs na 'dug pa gang yin pa de rtsom par byed pa ma yin te /
de dag tu ma zhugs pa'i phyir dper na rgyu spun la sogs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin zhes bya ba yan lag can de'i cha shas yan lag lag pa'i phyogs na 'dug pa gang yin pa de ni /
snam bu'i yan lag rgyu spun la sogs pa de dag tu ma zhugs pa'i phyir yan lag rgyu spun la sogs pa de dag lhas byin zhes bya ba yan lag can de'i cha shas yan lag lag pa'i phyogs na 'dug pa gang yin pa de rtsom par byed pa ma yin pa de bzhin du lhas byin zhes bya ba yan lag can de'i cha shas yan lag lag pa'i phyogs na 'dug pa gang yin pa de /
de'i yan lag rkang pa la sogs pa de dag tu yang ma zhugs pa'i phyir yan lag rkang pa la sogs pa de dag kyang lhas byin zhes bya ba yan lag can de'i cha shas yan lag lag pa'i phyogs na 'dug pa gang yin pa de rtsom par byed pa ma yin no / /
brtag pa phyi ma ltar 'thad mi 'thad par bstan pa'i phyir ci ste brtag pa phyi ma ltar 'dod na ni lhas byin zhes bya ba yan lag can gyi bdag nyid lag pa'i phyogs na 'dug pa gang yin pa de de'i rkang pa la sogs pas brtsams pa ma yin te /
de dag tu ma zhugs pa'i phyir dper na ba lang la sogs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ba lang la sogs pa yan lag can gyi bdag nyid gang yin pa de ni lhas byin zhes bya ba yan lag can de'i yan lag rkang pa la sogs pa de dag tu ma zhugs pa'i phyir ba lang la sogs pa yan lag can gyi bdag nyid gang yin pa de lhas byin zhes bya ba yan lag can de'i yan lag rkang pa la sogs pas brtsams pa ma yin pa de bzhin du /
lhas byin zhes bya ba yan lag can gyi bdag nyid yan lag lag pa'i phyogs na 'dug pa gang yin pa de yang lhas byin zhes bya ba yan lag can de'i yan lag rkang pa la sogs pa de dag tu ma zhugs pa'i phyir lhas byin zhes bya ba yan lag can gyi bdag nyid yan lag lag pa'i phyogs na 'dug pa gang yin pa de lhas byin zhes bya ba yan lag can de'i yan lag rkang pa la sogs pas brtsams pa ma yin no / /
de la brtag pa snga ma la ni yan lag can cha shas dang bcas pa nyid du gyur la /
brtag pa phyi ma la ni yan lag can mang po nyid du 'gyur bas de'i phyir de la mngon par zhen par mi bya'o zhes bya ba ni mjug bsdu ba dang tshad ma'i 'bras bu yin te /
yan lag can de yan lag dag la cha shas kyis 'jug pa zhes bya ba brtag pa snga ma la ni yan lag can cha shas dang bcas pa nyid du gyur pas /
bye brag pa dag nyid yan lag can cha shas med pa nyid du 'dod pa dang 'gal la /
yan lag can de yan lag dag la bdag nyid thams cad kyis 'jug pa zhes bya ba brtag pa phyi ma la ni yan lag can mang po nyid du 'gyur bas bye brag pa dag nyid yan lag can gcig nyid du 'dod pa dang 'gal ba'i phyir bye brag pa dag gis yan lag dang yan lag can de la mngon par zhen par mi bya'o / /
de la 'dir rab tu byed pa'i don ni pha rol pos phung po la sogs pa dag yod pa nyid du bsgrub pa'i phyir rab tu byed pa'i dang por gtan tshigs smras pa'i don ma grub pa nyid du brjod pas byed pa po dang las dag ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
byed pa po dang las brtag pa'i rab tu byed pa brgyad pa'i skabs 'dir rab tu byed pa'i don tshad ma'i 'bras bur lta ba ni pha rol pos phung po la sogs pa dag ngo bo nyid yod pa nyid du bsgrub pa'i phyir rab tu byed pa 'di'i dang por don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas byed pa po dang las bstan pa'i phyir ro zhes bya ba la sogs pa smras pa'i gtan tshigs kyi don ma grub pa nyid du brjod pas byed pa po dang las dag ngo bo nyid med pa nyid du bstan pa yin no / /
byed pa po dang las dag ngo bo nyid med pa nyid du bstan pa la yon tan ci yod pa bstan pa'i phyir dang /
byed pa po dang las dag ngo bo nyid med pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes bya ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir theg pa chen po'i mdo sde mtha' dag las /
lus dang ngag dang yid dag gis mngon par 'du byed pa med pa ni yang dag pa'i las kyi mtha' 'o zhes bya ba la sogs pa gsungs pa dag grub pa yin te /
des ni byed pa po dang las gnyi ga ngo bo nyid med pa nyid du bsgrubs pa'i khungs bstan to / /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs la byed pa po'am byed du 'jug pa po med do / /
tshor ba dang 'du shes dang 'du byed rnams dang rnam par shes pa la byed pa po'am byed du 'jug pa po med do / /
gzugs la byed pa po'am byed du 'jug pa po med pa dang /
tshor ba dang 'du shes dang 'du byed rnams dang rnam par shes pa la byed pa po'am /
byed du 'jug pa po med pa gang yin pa de ni shes rab kyi pha rol tu phyin pa'o zhes gsungs pa dang /
de bzhin du bcom ldan 'das ma shes rab kyi pha rol tu phyin pa 'bum las /
bcom ldan 'das shes rab kyi pha rol tu phyin pa 'di ni ma bgyis pa'o / /
bka' stsal pa /
sha ra dwa ti'i bu byed pa po de dmigs su med pa'i phyir ro zhes bya ba gsungs pa dag grub pa yin te /
de dag gis ni byed pa po ngo bo nyid med pa nyid du bsgrubs pa'i khungs bstan to / /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs ni dge ba'am mi dge ba ma yin no / /
tshor ba dang 'du shes dang 'du byed rnams dang rnam par shes pa yang dge ba'am mi dge ba ma yin no / /
gzugs dge ba'am mi dge ba ma yin pa gang yin pa dang /
tshor ba dang 'du shes dang 'du byed rnams dang rnam par shes pa dge ba'am mi dge ba ma yin pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya bas ni las ngo bo nyid med pa nyid du bsgrubs pa'i khungs bstan to / /
de ltar yid ches pa'i lung de dag grub pa ni byed pa po dang las dag ngo bo nyid med pa nyid du bstan pa'i yon tan yin te /
de'i phyir kho bos rang gi bsam pas rtog ge skam po tsam gyis byed pa po dang las dag ngo bo nyid med pa nyid du bstan pa ma yin te /
'di ltar lung de dag kyang yod do / /
gang gi phyir de ltar theg pa chen po'i mdo sde mtha' yas pa dag las byed pa po dang las la sogs pa dag ngo bo nyid med pa nyid du gsungs pa de dag 'dir bstan bcos 'dis rab tu grub par bsgrubs pa ni slob dpon gyi zhal snga nas kyis mkhyen rlabs yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las /
byed pa po dang las brtag pa zhes bya ba ste rab tu byed pa brgyad pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni stong pa nyid kyi mi mthun pa'i phyogs kyi khyad par dgag pas nye bar len pa po dang nye bar blang ba dag ngo bo nyid med pa nyid du bstan pa'i don gyi dbang gis rab tu byed pa dgu pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas 'dir yang sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste phung po dang khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du bsgrub pa'i phyogs snga ma nye bar gzhag pa 'og nas /
lta dang nyan la sogs pa dang / /
tshor sogs dang yang dbang byas pa / /
gang gi yin pa de dag gi /
snga rol de yod kha cig smra / /
dngos po yod pa ma yin na / /
lta la sogs pa ci ltar 'gyur / /
de phyir de dag snga rol na / /
dngos po gnas pa de yod do / /
zhes bya ba la sogs pa gang zag yod pa nyid du sgrub pa'i gtan tshigs nye bar len pa po dang nye bar blang ba dag ngo bo nyid yod pa nyid du smra ba dag yin no / /
de dgag pas zhes bya ba ni de dgag pa'i dbang du byas nas rab tu byed pa dgu pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas nye bar len pa po dang nye bar blang ba dag ngo bo nyid med pa nyid du bstan pa'i don gyi dbang gis rab tu byed pa dgu pa rtsom zhes bya ba smras te /
nye bar len pa po dang nye bar blang ba brtag pa'i rab tu byed pa dgu pa'i gzhung 'og nas 'byung ba 'di'i don ni nye bar len pa po dang nye bar blang ba dag ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin / /
rnam pa gang gis ni 'bras bu de 'thob ce na /
nye bar len pa po dang nye bar blang ba dag ngo bo nyid med pa nyid du bstan pa ni de'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
rab tu byed pa 'das ma thag par /
de bzhin nyer len shes par bya / /
zhes smos pa der /
nye bar len pa po yin par gyur pa dang /
ma yin par gyur pa dang /
yin pa dang ma yin par gyur pa nye bar blang ba yin par gyur pa dang ma yin par gyur pa dang yin pa dang ma yin par gyur pa nye bar len par mi byed do zhes bshad pa'i phyir 'dir smras pa zhes bya ba la sogs pa smras te /
rang gi sde pa dag don dam par phung po dang khams dang skye mched dag yod pa kho na yin te /
bcom ldan 'das kyis de dag la brten nas byed pa po dang las dag bstan pa'i phyir ro zhes zer ba'i gtan tshigs sun dbyung ba'i zhar la byed pa dang las brtag pa'i rab tu byed pa 'das ma thag par /
de bzhin nyer len shes par bya / /
zhes smos pas nye bar len pa po dang nye bar blang ba dag dgag pa'i phyogs rnam pa dgus de dag bkag tu zin kyang de dag la mngon par zhen pa rang gi sde pa dag las /
gnas ma'i bu'i sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir /
lta dang nyan la sogs pa dang / /
tshor sogs dang yang dbang byas pa / /
gang gi yin pa de dag gi /
snga rol de yod kha cig smra / /
zhes bya ba la sogs pa smras so / /
de la lta zhes bya ba ni 'dis lta bar byed pa'i phyir ro zhes bya ba ni byed pa bstan pa yin te /
byed pa po bdag snga na gnas pa de byed pa mig 'dis lta bar byed pa'i phyir mig ni lta ba'o zhes zer ro / /
nyan zhes bya ba la sogs pa dag la yang de bzhin no zhes bya ba ni nyan pa dang snom pa dang myong bar byed pa dang reg par byed pa dang yid ches bya ba dag la yang de bzhin du sbyar ro / /
sogs pa zhes bya ba ni gang dag gi dang por lta ba dang nyan pa bstan pa dag go zhes tshig rnam par sbyar ro zhes bya ba ni snom pa dang myong bar byed pa dang reg par byed pa dang yid ces bya ba gang dag gi dang po lta ba dang nyan pa bstan pa de dag ni /
lta dang nyan la sogs pa dang / /
zhes bya ba yin no zhes tshig rnam par sbyar te /
des dbang po drug car bsdus so zhes bya ba'i tha tshig go / /
tshor zhes bya ba ni tshor ba'o zhes bya ba ni reg pa'i rkyen gyis tshor ba zhes bya ba yin no / /
sogs zhes bya ba ni rnam par shes pa dang reg pa dang yid la byed pa dang sems pa la sogs pa gang dag gi dang por tshor ba bstan pa dag go zhes bya ba ni sems dang sems las byung ba'i tshogs gang dag gi dang por tshor ba bstan pa de dag ni tshor sogs zhes bya ba yin no zhes tshig rnam par sbyar te des ni sems dang sems las byung ba'i chos thams cad bsdus so zhes bya ba'i tha tshig go / /
dang zhes bya ba'i sgra ni kun bsdu ba'i don to zhes bya ba ni smras pa dang ma smras pa kun bsdu ba'i don te /
smras pa ni lta ba dang nyan pa dang tshor ba'o / /
ma smras pa ni dbang po dang sems dang sems las byung ba lhag ma rnams te /
de dag kun 'dir bsdu ba'i don to / /
yang zhes bya ba'i sgra ni yid ches pa'i don to zhes bya ba ni dbang po dang sems dang sems las byung ba lhag ma 'dir bsdu ba dag kyang 'di'i khongs su gtogs pa yin par yid ches pa'i don to / /
dbang byas pa zhes bya ba'i sgra ni dbang du byas pa la 'jug pa'i don to zhes bya ba ni tshig le'ur byas pa'i phyed gong ma 'di ni dbang po dang sems dang sems las byung ba thams cad bsdu ba'i dbang du byas pa yin pas de la 'jug pa'i don te /
des na tshig le'ur byas pa'i phyed gong ma 'dis dbang po drug dang rnam par shes pa drug dang sems dang sems las byung ba mang po pa thams cad bsdus so zhes bya ba'i tha tshig go / /
de'i phyir lta ba la sogs pa de dag nye bar len pa po gang gi yin pa'i lta ba la sogs pa dang /
tshor ba la sogs pa de dag gi snga rol na nye bar len pa po de yod do zhes kha cig smra ste zhes bya ba ni lta ba la sogs pa dbang po drug dang /
rnam par shes pa drug dang /
sems las byung bas mang po pa thams cad ni nye bar blang ba yin la /
bdag snga na gnas pa zhes bya ba gang zag ni nye bar len pa po yin pas de'i phyir lta ba la sogs pa nye bar blang ba de dag gang zag nye bar len pa po gang gi nye bar blang ba yin pa'i lta ba la sogs pa nye bar blang ba de dag gi snga rol na gang zag nye bar len pa po de yod do zhes kha cig smra ste zhes bya bar sbyar ro / /
kha cig ces bya ba ni rang gi sde pa thams cad kyis de ltar khas ma blangs pa'i phyir gnas ma'i bu'i sde pa dag ste /
de dag 'di skad ces zer ro zhes bya bar ston to zhes bya bas ni nye bar blang ba'i snga rol na nye bar len pa po yod do zhes kha cig smra ba ni rang gi sde pa thams cad ma yin gyi /
nyan thos gnas ma'i bu'i sde pa dag de skad ces zer ro zhes bya bar bstan to / /
de ni pha rol pos dam bcas pa nye bar gzhag pa yin no zhes bya ba ni nye bar len pa po nye bar blang ba'i snga rol na yod do zhes zer ba de ni phyogs snga ma smra ba dag gi dam bcas pa nye bar gzhag pa ste phyogs yin no / /
sgrub pa'i chos dang /
dpes rjes su dpag pa ni 'og nas ston to / /
de dag 'di skad ces zer te /
'di ltar nye bar len pa po gnas na nye bar blang ba de dag shes par byar rung ste /
de la ltos nas de dag 'byung ba'i phyir ro zhes bya bas ni rjes su 'gro ba'i sgo nas nye bar sbyar ba'i sbyor ba bstan te /
des ni sgrub pa'i chos ston to / /
gzhan du dam bcas na /
dngos po yod pa ma yin na / /
lta la sogs pa ci ltar 'gyur / /
zhes bya bas ni ldog pa'i sgo nas nye bar sbyar ba'i sbyor ba bstan te /
des ni chos mthun pa'i dpe ston to / /
des na /
de phyir de dag snga rol na / /
dngos po gnas pa de yod do / /
zhes bya ba ni mjug bsdu ba'i tshig yin no zhes bya ba ni dam bcas pa nye bar gzhag pa'i mjug bsdu ba dang tshad ma'i 'bras bu yin no / /
de lta bas na snga ma bzhin du gtan tshigs dang dpe mngon pas rjes su dpag pa ni zhes bya ba ni ci ltar sngar don dam par phung po dang khams dang skye mched dag yod pa kho na yin te zhes dam bcas pa la gtan tshigs dang dpe dag yod pa de bzhin du 'dir nye bar len pa po nye bar blang ba'i snga rol na yod par dam bcas pa la yang rjes su 'gro ba'i sgo nas nye bar sbyar ba'i sbyor ba bstan pas ni nye bar len pa po yin pa'i phyir ro zhes bya ba'i gtan tshigs mngon la ldog pa'i sgo nas nye bar sbyar ba'i sbyor ba bstan pas ni dper na sab ma mkhan rtsi rkyang la sogs pa dag gi snga rol na gnas pa yod pa bzhin no zhes bya ba'i dpe mngon pas 'dir rjes su dpag pa ni 'di ltar bya ste zhes bya bar sbyar ro / /
nye bar len pa po de lta ba la sogs pa'i snga rol na gnas pa yod de nye bar len pa po yin pa'i phyir ro / /
'di na gang nye bar len pa po yin pa de ni nye bar blang ba dag gi snga rol na gnas pa kho na yin te /
dper na sab ma mkhan rtsi rkyang la sogs pa dag gi snga rol na gnas pa yod pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
nye bar sbyar ba'i sbyor ba dang /
chos mthun pa'i phyogs kyi dpe yin par go rims bzhin du sbyar te /
'di na gang nye bar len pa po yin pa de ni nye bar blang ba dag gi snga rol na gnas pa kho na yin pas /
dper na sab ma mkhan ni nye bar len pa po yin pa'i phyir rtsi rkyang la sogs pa nye bar blang ba dag pa'i snga rol na gnas pa yin pa de bzhin du gang zag nye bar len pa po de yang nye bar len pa po yin pa'i phyir lta ba la sogs pa nye bar blang ba dag gi snga rol na gnas pa kho na yin no 'dir gal te dbu ma dag na re khyod kyis gang zag nye bar len pa po phyogs su byas pas de kho bo cag la ma grub pa'i phyir khyed kyi gtan tshigs gang yang rung ba la ma grub pa dang /
gzhi ma grub pa'i skyon du 'gyur ro zhes zer ba bsal ba'i phyir /
yang na lta ba dang nyan pa la sogs pa nye bar blang ba dag ni nye bar len pa po snga na gnas pa dang ldan par shes par bya ste /
nye bar blang ba yin pa'i phyir dper na rtsi rkyang la sogs pa bzhin no zhes bya bas nye bar blang ba phyogs su byas pa'i rjes su dpag pa gzhan bstan te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rtsi kyang la sogs pa dag ni nye bar blang ba yin pa'i phyir nye bar len pa po sab ma mkhan snga na gnas pa dang ldan par shes par bya ba de bzhin du /
lta ba dang nyan pa la sogs pa dag kyang nye bar blang ba yin pa'i phyir nye bar len pa po gang zag snga na gnas pa dang ldan par shes par bya ste /
de'i phyir nye bar blang ba nye bar len par byed pa nyid kyis nye bar len pa po nye bar len pa po zhes grags par 'gyur zhing nye bar len pa pos nye bar blang ba nyid kyis kyang nye bar blang ba nye bar blang ba zhes grags par 'gyur bas gnyi ga 'grub po zhes bya ba dag ni rjes su dpag pa snga ma gnyis kyi mjug bsdu ba yin te /
go rims bzhin du sbyar ro / /
des na kho bo cag gis don dam par phung po la sogs pa dag yod pa kho na yin te /
bcom ldan 'das kyis de dag la brten nas nye bar len pa po dang /
nye bar blang ba bstan pa'i phyir ro zhes gang smras pa de nyams pa med do zhes bya ba ni tshad ma'i 'bras bu yin te /
de ltar nye bar len pa po dang nye bar blang ba yod pas grub pa des na kho bo cag gis sngar byed pa po dang las brtag pa'i rab tu byed pa'i dang por de skad ces dam bcas pa de nyams pa med do zhes zer te /
de ni phyogs snga ma nye bar gzhag pa yin no / /
de skad ces zer ba de'i lan du 'grel pa byed pa nyid kyis /
'dir bshad pa /
lta dang nyan la sogs pa dang / /
tshor la sogs pa nyid kyi ni / /
snga rol dngos po gang gnas pa / /
de ni gang gis gdags par bya / /
zhes bya ba la sogs pa smras so / /
de nyid bstan pa'i phyir lta ba la sogs pa dang tshor ba la sogs pa dang med na gang dag la brten nas 'di nye bar len pa po'o zhes nye bar 'dogs par byed pa'i nye bar blang ba gzhan 'ga' yang med do zhes bya ba smras te /
lta ba la sogs pa nye bar blang ba dag la brten nas bdag snga na gnas pa de nye bar len pa po yin no zhes nye bar gdags pa yin na /
lta ba la sogs pa dag med pa'i snga rol na gang dag la brten nas 'di nye bar len pa'o zhes bya bar 'dogs par byed pa'i nye bar blang ba gzhan 'ga' yang med do / /
de nyid bye brag tu bstan pa'i phyir tha snyad kyi dus su lta ba la sogs pa dag nyid kyis de gdags par bya ba yin na lta ba la sogs pa de dag kyang skye ba'i snga rol na med de de dag med na de dag gis gdags par bya zhes bya ba smras so / /
'dogs pa med na gdags pa yang med pa'i dpe bstan pa'i phyir de'i tshe nye bar blang ba dag med na de yang med de /
shing da ba la sogs pa dag med na nags tshal yang med pa bzhin no zhes bya bar dgongs so zhes bya ba smras so / /
yang na /
lta dang nyan la sogs pa dang / /
tshor ba la sogs nyid kyi ni / /
snga rol dngos po gang gnas pa / /
de ni gang gis gdags par bya / /
nye bar blang ba la brten nas nye bar len pa po gdags par bya ba nyid do zhes bya bar dgongs so zhes bya ba'i tshig le'ur byas pa'i rnam par bshad pa gnyis pa 'dis ni lta ba la sogs pa nye bar blang ba dag la brten nas nye bar len pa po de gdags par bya ba nyid yin pas gang tha snyad du brten nas gdags pa de ni don dam par ngo bo nyid med pa nyid yin no zhes bya bar dgongs pa ston to / /
de ltar na 'dis ni nye bar len pa po'i chos brten nas gdags par bya ba nyid bstan to zhes bya bas ni chos can nye bar len pa po de lta ba la sogs pa nye bar blang ba dag gi snga rol na med par bsgrubs pa'i phyogs kyi chos ni brten nas gdags par bya ba nyid yin par bstan to / /
de'i phyir /
snga ma bzhin du yan lag lhag ma mngon pas 'dir rjes su dpag pa ni 'di ltar bya ste zhes bya bar sbyar te /
sgrub pa'i chos dang dpe mngon pas so / /
nye bar len pa po de lta ba la sogs pa nye bar blang ba dag gi snga rol na med de /
gdags par bya ba yin pa'i phyir dper na snam bu rgyu spun dag gi snga rol na med pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snam bu ni rgyu spun dag la brten nas gdags par bya ba yin pa'i phyir rgyu spun dag gi snga rol na med pa de bzhin du nye bar len pa po de nye bar blang ba dag la brten nas gdags par bya ba yin pa'i phyir nye bar blang ba dag gi snga rol na med do / /
des na nye bar len pa po ma grub pa'i phyir gtan tshigs de nyid kyi don ma grub pa nyid kyi skyon nam /
don 'gal ba nyid kyi skyon yod do zhes bya ba la sogs pa ni 'jug bsdu ba dang tshad ma'i 'bras bu yin te /
de ltar nye bar len pa po ma grub pa'i phyir gnas ma'i bu'i sde pa dag gi rjes su dpag pa rnam gnyis ci skad smras pa'i gtan tshigs kyi don de dag don dam par sgrub na ni ma grub pa'i skyon chags pa nyid yin la /
kun rdzob tu sgrub na ni don 'gal ba nyid kyi skyon chags pa yin no / /
don dam par sab ma mkhan dang rtsi rkyang la sogs pa dag kyang nye bar len pa po dang nye bar blang ba nyid du ma grub pa'i phyir dpe yang med do zhes bya bas ni gnas ma'i bu'i sde pa dag gi dpe sab ma mkhan dang rtsi rkyang la sogs pa dag bzhin no zhes bya ba ma grub par bstan to / /
yang gnas ma'i bu'i sde pa dag las kha cig phyir zlog par byed de zhes bya ba ni de dag las gang dag rjes su dpag pa med par lung tsam gyis gang zag yod pa nyid du zhugs pa de dag 'di skad ces zer ro zhes bya bar sbyar ro / /
de'i phyir de dag na re /
lung las nye bar len pa po lhar gyur pa snga na gnas pa yod pa lhar 'gyur ba'i las yongs su zad pas mi la sogs pa'i phung po nye bar blang ba'i nye bar len pa po nyid du 'gyur bar grags pas rjes su dpag pas nye bar len pa po med pa nyid du bstan pa kho bo cag mi 'dod de zhes zer te /
de dag na re lung las nye bar len pa po sngon lhar gyur pa snga na gnas pa yod pa lhar gyur pa'i las yongs su zad pas mi dang dud 'gro dang yi dags dang sems can dmyal ba'i phung po nye bar blang ba'i nye bar len pa po nyid du 'gyur bar grags te /
de ltar yang lung las nga nyid de'i tshe de'i dus na lha'i dbang po brgya byin du gyur to zhes gsungs pas khyed dbu ma pas nye bar len pa po snga na gnas pa med par bstan pa de kho bo cag mi 'dod do zhes zer ro / /
don de nyid bsal bar bya ba'i phyir slob dpon b+hat+t+ri ha ris rjes su dpag pa sun phyung ba'i khungs bstan pa'i phyir /
long ba rkang pa'i tshod dpag gis / /
nyam nga'i lam du rgyug pa ltar / /
rjes su dpag pa gtsor 'dzin pa / /
rnam par lhung ba mi dka'o / /
zhes bya ba lta bur 'gyur ro zhe na zhes bya ba smras te /
dper na long ba rkang pa'i tshod dpag gis lam bde ba spangs te nyam nga'i lam du rgyug pa shing la sogs pa dag gis brdos pa la rdeg 'cha' zhing rnam par ltung ba mi dka' ba de bzhin du /
yid ches pa'i lung spangs pa rjes su dpag pa'i tshod dpag gis rtog ge skam po'i lam du rgyug pa dag kyang tshe 'di la yang 'khrul pa'i gnod par 'gyur la /
tshe phyi ma la yang 'bras bu mi 'dod par rnam par ltung bar 'gyur ro zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te zhes bya ba la sogs pa smras te /
sgrub pa de ni gang zag yod pa nyid du sgrub pa ma yin no / /
ci'i phyir zhe na /
lha yang lha'i nye bar blang ba dag nyid la brten nas lha nyid du gdags par bya ba yin pa'i phyir dang zhes bya ba smras te /
khyed nye bar len pa po lhar gyur pa snga na gnas pa yod pa lhar gyur pa'i las yongs su zad pas mi la sogs pa'i phung po nye bar blang ba'i nye bar len pa po nyid du 'gyur bar 'dod pa de ni lha nyid kyi lta ba la sogs pa nye bar blang ba dag gi nye bar len pa po nyid yin gyi /
mi la sogs pa'i lta ba la sogs pa nye bar blang ba dag gi nye bar len pa po nyid ma yin te /
rgyud tha dad pa dang dus tha dad pa'i phyir ro / /
des na nye bar blang ba dag gi snga rol na nye bar len pa po med do / /
gzhan yang rkang pa'i tshod dpag ni mi mthun pa'i phyogs la yang yod pas rjes su dpag pa nyid du ma grub pa'i phyir yang de ni rigs pa ma yin te /
khyed na re /
long ba rkang pa'i tshod dpag gis / /
nyam nga'i lam du rgyug pa ltar / /
rjes su dpag pa gtsor 'dzin pa / /
rnam par ltung ba mi dka'o / /
zhes zer ba'i rkang pa'i tshod dpag ni mi mthun pa'i phyogs lam nyam nga bar 'gro ba yang yod kyi /
kho bo'i rjes su dpag pa ni mi mthun pa'i phyogs nor ba dag tu 'gro ba med pas des na re zhig rkang pa'i tshod dpag mi mthun pa'i phyogs lam nyam nga ba dag tu 'gro ba lta bur 'gyur ram /
'on te lung sgrub pa'i rjes su dpag pa mi mthun pa'i phyogs nor ba dag tu mi 'gro ba lta bur 'gyur ba ma nges pas khyod kyi dpe de ma nges pas des na rkang pa'i tshod dpag pa lta bu gang mi mthun pa'i phyogs la yod pa de ni rjes su dpag pa nyid yin par ma grub pa la lung sgrub pa'i rjes su dpag pa lta bu gang mi mthun pa'i phyogs la med pa de yang rkang pa'i tshod dpag pa lta bu nyid yin par ma grub pas de ni rigs pa ma yin no / /
gzhan yang /
rjes su dpag pa ltar snang ba gtsor 'dzin pa ni ltung bar 'gyur ba'i phyir yang de ni rigs pa ma yin te /
slob dpon gyi zhal snga nas kyis rjes su dpag pa'i gsal ba dang de kho na dag bstan pa 'di ni nor ba med pa'i phyir de dag gtsor 'dzin pa dag ltung bar mi 'gyur gyi /
gzhan dag gi rjes su dpag pa ltar snang ba bstan pa gtsor 'dzin pa dag ni ltung bar 'gyur ba'i phyir yang khyed kyi sgrub pa de rigs pa ma yin no / /
gzhan yang /
lung spyi yin pas the tshom skye ba'i phyir yang de nyid las nges par gzung ba mi rigs te zhes bya bas ni bcom ldan 'das de kho na nyid thugs su chud pa'i dpal gyi mgur nas gsungs pa'i lung ni spyi yin pas des na khyed la gang zag yod do zhes gsungs pa yang lung gcig yin la /
deng la gang zag med do zhes gsungs pa yang lung gnyis pa yin pas de la the tshom skye ba'i phyir lung de nyid las gang zag yod pa'am med pa nges par gzung ba mi rigs te /
lung de sgrub pa'i rjes su dpag pa las nges par gzung bar rigs so zhes ston to / /
de'i phyir lung dang rjes su dpag pa gnyis don tha dad pa ma yin la /
rjes su dpag pas gang zag med par bstan pa'i phyir /
lung ni rjes su dpag pa las don tha dad pa ma yin par gzung bar bya ste /
mngon sum ma yin pa'i don rtogs pa'i rgyu yin pa'i phyir dper na rjes su dpag pa'i rang gi bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rjes su dpag pa'i rang gi bdag nyid ni mngon sum ma yin pa'i don rtogs pa'i rgyu yin pa'i phyir rjes su dpag pa las don tha dad pa ma yin pa de bzhin du lung yang mngon sum ma yin pa'i don rtogs pa'i rgyu yin pa'i phyir rjes su dpag pa las don tha dad pa ma yin no / /
des na sngar kho bos nye bar len pa po de lta ba la sogs pa nye bar blang ba dag gi snga rol na med de /
gdags par bya ba yin pa'i phyir dper na snam bu rgyu spun dag gi snga rol na med pa bzhin no zhes rjes su dpag pa bstan pa de'i don grub par shes par bya'o / /
kha cig na re zhes bya ba la sogs pas ni gnas ma'i bu'i sde pa dag las kha cig rjes su dpag pa la zhe sdang pa dag dbu ma pas lung dang /
rjes su dpag pa don tha dad pa ma yin par bstan pa de la 'gal ba 'khrul pa med pa'i gnod pa yod par sgrub pa'i rjes su dpag pa ston to / /
de'i phyir de dag na re lung gi rjes su dpag pa las don tha dad pa kho na yin te /
de las yul tha dad pa'i phyir dper na mngon sum bzhin no zhes zer te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mngon sum ni rjes su dpag pa de las yul tha dad pa'i phyir rjes su dpag pa las don tha dad pa kho na yin pa de bzhin du lung yang rjes su dpag pa de las yul tha dad pa'i phyir rjes su dpag pa las don tha dad pa kho na yin no / /
de nyid brnan pa dang tshad ma'i 'bras bu bstan pa'i phyir /
de ltar yang rjes su dpag pa ni dbang pos gzung ba'i don gyi yul can yin la sgra'i mtshan nyid kyi tshad ma'i dbang po las 'das pa mtho ris dang byang grol gyi yul can yin pas de'i phyir lung ni rjes su dpag pa las don tha dad pa kho na yin no zhe na zhes bya ba smras te /
lung dang rjes su dpag pa gnyis don tha dad pa kho na yin par ci mngon zhe na /
rjes su dpag pa ni dbang pos gzung ba'i rtags du ba'i don gyi rtags can me rjes su dpog pa la sogs pa'i yul can yin la /
sgra'i mtshan nyid kyi tshad ma zhes bya ba lung gi dbang po'i spyod yul las 'das pa'i mtho ris dang mya ngan las 'das pa bye brag tu rtogs pa'i yul can yin pas de gnyis don tha dad pa kho na yin pa las khyed dbu ma pas de gnyis don tha dad pa ma yin par bstan pa la 'gal ba 'khrul pa med pa'i gnod pa yod do zhes zer ro / /
de skad ces zer ba de'i lan du 'dir 'grel pa byed pa nyid kyis /
lung ni rjes su dpag pa las yul tha dad pa nyid ma yin te /
rgyu'i khyad par las 'bras bu'i khyad par mtho ris rjes su dpag par bya ba'i phyir dang /
rgyu bcad pa las skye ba med pa'i mtshan nyid byang grol rjes su dpag par bya ba'i phyir gtan tshigs kyi don ma grub pa nyid do zhes bya ba smras te /
khyed na re sgra'i mtshan nyid kyi tshad ma ni dbang po las 'das pa mtho ris dang byang grol gyi yul can yin pas zhes zer ba de ni rjes su dpag pa'i yul yang yin pas don tha dad pa ma yin te /
'di ltar lung las rgyu'i khyad par dge ba bcu'i las kyi lam yang dag par blangs te 'jug pa las 'bras bu'i khyad par 'dod pa na spyod pa'i mtho ris 'thob pa dang /
rgyu'i khyad par bsam gtan bzhi skyed par byed pa las 'bras bu'i khyad par gzugs na spyod pa'i mtho ris 'thob pa dang /
rgyu'i khyad par gzugs med pa'i snyoms par 'jug pa bzhi skyed par byed pa las 'bras bu'i khyad par gzugs med pa na spyod pa'i mtho ris 'thob par gsungs pa de dag kyang rgyu'i khyad par de dag gis 'bras bu'i khyad par de dag 'thob par rjes su dpag par bya ba yin la /
lung las rgyu las dang nyon mongs pa bcad pa las 'bras bu skye ba med pa'i mtshan nyid kyi mya ngan las 'das pa 'thob par gsungs pa de yang rgyu'i khyad par de 'bras bu'i khyad par de 'thob par rjes su dpag par bya ba yin pa'i phyir khyed kyi gtan tshigs de las yul tha dad pa'i phyir zhes bya ba de'i don ma grub pa nyid yin pas /
kho bos lung dang rjes su dpag pa gnyis yul tha dad pa nyid ma yin par bstan pa la 'gal ba 'khrul pa med pa'i gnod pa med do / /
yang na mtho ris dang thar pa yod do zhes bya ba de bzhin gshegs pa'i lung gang yin pa de ni don ci lta ba bzhin te /
de brjod pa'i phyir de'i tshig bzhin pas rjes su dpag pa kho nas mtho ris la sogs pa rtogs pa'i phyir gtan tshigs kyi don ma grub pa nyid skyon de nyid du 'gyur bas zhes bya bas ni de bzhin gshegs pas mtho ris dang thar pa yod do zhes gsungs pa'i lung gang yin pa de yang rjes su dpag pa'i sgo nas gzhan dag gis de don ci lta ba bzhin yin par rtogs pa'i phyir lung dang rjes su dpag pa don tha dad pa ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na de bzhin gshegs pas mtho ris dang thar pa yod do zhes gsungs pa de'i tshig ni mtho ris dang thar pa zhes bya ba'i don de brjod pa yin pa'i phyir don ci lta ba bzhin yin par rjes su dpag par bya ba de bzhin du de bzhin gshegs pas mtho ris dang thar pa yod do zhes gsungs pa'i lung gang yin pa de yang mtho ris dang thar pa zhes bya ba'i don de brjod pa yin pa'i phyir don ci lta ba bzhin yin par rjes su dpag par bya ba yin pas /
rjes su dpag pa kho nas mtho ris dang byang grol la sogs pa gzhan gyis rtogs pa'i phyir lung dang rjes su dpag pa gnyis dang tha dad pa ma yin pas khyod kyi gtan tshigs de las yul tha dad pa'i phyir zhes bya ba de'i don ma grub pa nyid kyi skyon nyid du 'gyur ro / /
de'i phyir de ni rjes su dpag pa la sdang bar ston pa yin no zhes bya ba ni mjug bsdu ba yin te /
de ltar lung dang rjes su dpag pa gnyis don tha dad pa ma yin pas gnas ma'i bu'i sde pa dag na re / /
lung las nye bar len pa po lhar gyur pa snga na gnas pa yod pa lhar 'gyur ba'i las yongs su zad pas mi la sogs pa'i phung po nye bar blang ba'i nye bar len pa po nyid du 'gyur ba grags pas rjes su dpag pas nye bar len pa po med pa nyid du bstan pa kho bo cag mi 'dod de /
long ba rkang pa'i tshod dpag gis / /
nyam nga'i lam du rgyug pa ltar / /
rjes su dpag pa gtsor 'dzin pa / /
rnam par ltung ba mi dka' 'o / /
zhes bya ba lta bur 'gyur ro zhes zer ba de ni rjes su dpag pa la sdang bar ston pa'i tshig tsam du zad kyi /
des rjes su dpag pa sun 'byin pa ni ma yin no zhes bya ba'i tha tshig go / /
yang gzhan yang khyod 'dod pa ltar / /
lta la sogs pa med par yang / /
gal te de ni gnas gyur na / /
de med par yang de dag ni / /
yod par 'gyur bar the tshom med / /
lta ba la sogs pa dag ste /
lta ba la sogs pa dag nye bar len pa po la mi ltos pa nye bar blang ba nyid du sgrub pa'i phyir ro zhes bya bar dgongs so zhes bya bas ni sngar dbu ma pas /
lta dang nyan la sogs pa dang / /
tshor ba la sogs nyid kyi ni / /
snga rol dngos po gang gnas pa / /
de ni gang gis gdags par bya / /
zhes bshad pas brgal zhing brtag par byas pa yang pha rol pos de'i gal mi bzod pas skabs 'dir gal te 'di skad ces dngos po de ni lta ba la sogs pa dag med pa yang rang nyid kyis rab tu grub par yod do zhes zer na /
de'i lan du tshig le'ur byas pa 'di bshad do zhes bya bar sbyar te /
lta ba la sogs pa dag med par yang gal te dngos po de rang nyid kyis rab tu grub cing gnas pa yod do zhes brjod na /
dngos po de med par yang lta ba la sogs pa de dag rang nyid kyis rab tu grub cing gnas pa yod par 'gyur bar the tshom med de /
khyod lta ba la sogs pa dag med par yang dngos po de snga na gnas pa yod par 'dod pas /
de lta na dngos po de snga na gnas pa med par lta ba la sogs pa de dag yod par 'gyur ba'i phyir ro zhes bya bar dgongs so de dag gcig med par gcig 'byung na ni 'di lta ste lta ba la sogs pa nye bar blang ba'i chos 'di dag ni nye bar len pa po lhas byin zhes bya ba 'di'o / /
nye bar len pa po lhas byin zhes bya ba 'di yang nye bar blang ba 'di dag gi'o zhes bya ba'i rim pa de mi srid par 'gyur ba zhig na /
rim pa de ni gdon mi za ba kho nar 'dod par bya dgos so zhes bya bas ni de gnyis gcig la gcig ltos te gdags pa yin pas tha snyad pa yin gyi don dam pa pa ma yin par bstan to / /
ci'i phyir ltos te gdags pa'i rim pa de khas blang bar bya ba bstan pa'i phyir /
ci'i phyir zhe na /
'di ltar /
ci yis gang zhig gsal bar byed / /
gang gis ci zhig gsal bar byed / /
ces bya ba la sogs pa'i phyir te zhes bya ba smras so / /
de dag gi tshig gi don bstan pa'i phyir ci yis zhes bya ba ni lta ba la sogs pa dag la gang yang rung bas so / /
gang zhig ces bya ba ni lta ba po dang nyan pa po la sogs pa'o / /
gsal bar byed ces bya ba ni mngon par byed pa'o / /
gang gis zhes bya ba ni lta ba po dang nyan pa po la sogs pas so / /
ci zhig ces bya ba ni /
lta ba la sogs pa dag las gang yang rung ba'o / /
gsal bar byed ces bya ba ni lta ba po dang nyan pa po la sogs pa 'di'i lta ba dang nyan pa la sogs pa ni 'di'o zhes mngon par byed pa'o zhes bya ba smras te /
de dag gis ni de dag gcig la gcig ltos te gdags pa bstan to / /
de ltar gcig la gcig ltos pas nye bar blang ba dang len pa po dag tha snyad par grub pa yin gyi don dam pa pa ni ma yin no zhes bya bas ni de dag kun rdzob tu tha snyad gdags pa tsam du zad kyi don dam par yod pa ma yin par bstan to / /
gal te ltos pa can yin yang ltos pa nges pas don dam pa pa yin no zhe na zhes bya ba ni pha rol po dag na re de ltar khyed dbu ma pas ltos pa can yin par khas blangs pas /
des na nye bar len pa po dang nye bar blang ba dag phan tshun ltos pa nges pas grub pa de nyid don dam par yang yod pa yin no zhes zer ba'i tshig yin no / /
de'i lan du ltos pa nges pa mi srid par bstan pa'i phyir 'dir 'grel pa byed pa nyid kyis /
gang la ltos nas nye bar blang ba 'grub par 'gyur ba'i dngos po nye bar blang ba la mi ltos par snga nas nye bar len pa po nyid du grub pa cung zad kyang med la /
gang la ltos nas nye bar len pa po 'grub par 'gyur ba'i nye bar blang ba yang nye bar len pa po la mi ltos par snga nas nye bar blang ba'i bdag nyid du grub pa med de /
de med na gang la ltos nas nye bar blang bar 'gyur ba'i nye bar blang ba ni nam yang /
de la ltos nas nye bar blang bar mi 'gyur zhing nye bar blang ba ma yin pa gang la ltos nas nye bar len pa po 'gyur ba'i nye bar len pa po yang nam yang de la ltos nas nye bar len pa po ma yin pa ltos pas nges pa yang srid par dka'o zhes bya ba smras te /
ltos pa nges pa zhes bya ba ni nye bar len pa po la ma ltos pa'i snga rol na /
nye bar blang ba zhes bya ba rang nyid kyis grub pa dang /
nye bar blang ba la ma ltos pa'i snga rol na nye bar len pa po zhes bya ba rang nyid kyis grub pa dus gcig na ba lang gi rwa bzhin du yod pa la bya grang na /
'dir nye bar blang ba dang nye bar len pa po dag ni gcig gi snga rol na gcig med pas ngo bo nyid kyis grub pas med pa'i phyir tha snyad pa yin gyi don dam pa pa ma yin no / /
de nyid bstan pa'i phyir /
ci med gang zhig ga la yod / /
gang med ci zhig ga la yod / /
nye bar blang ba ci zhig po / /
med na nye bar len pa po / /
gang zhig yod po ga la yod / /
nye bar len pa po gang zhig po med na nye bar blang ba ci zhig po yang ga la yod de /
de ltar de med pa'i phyir gtan tshigs kyi skyon de nyid ma nyams so zhes bya ba smras te /
nye bar blang ba snga ma med na gang la ltos nas nye bar len pa por 'gyur /
nye bar len pa po snga na med na yang gang la ltos nas nye bar blang bar 'gyur te /
ltos pa de med pa'i phyir sngar gnas ma'i bu'i sde pa dag gi nye bar len pa po de lta ba la sogs pa'i snga rol na gnas pa yod de /
nye bar len pa po yin pa'i phyir dper na sab ma mkhan rtsi rkyang la sogs pa dag gi snga rol na gnas pa yod pa bzhin no zhes bya ba dang /
yang na lta ba dang nyan pa la sogs pa nye bar blang ba dag ni nye bar len pa po snga na gnas pa dang ldan par shes par bya ste /
nye bar blang ba yin pa'i phyir dper na rtsi rkyang la sogs pa bzhin no zhes rjes su dpag pa rnam gnyis smras pa'i gtan tshigs kyi don ma grub par bstan pa'i skyon de nyid ma nyams par so na gnas so / /
yang gnas ma'i bu'i sde pa dag phyir glog par byed de zhes bya ba la sogs pas ni pha rol po dag lta ba la sogs pa ci zhig po thams cad kyi snga rol na dngos po gang zhig po yod par mi 'dod kyi /
lta ba la sogs pa nye bar blang ba re re'i snga rol na dngos po nye bar len pa po de yod cing /
lta ba la sogs pa gzhan dang gzhan gyi dus gzhan dang gzhan gyi tshe na gsal bar byed do zhes zer ba'i gzhung ston to / /
de'i phyir de dag na re /
khyod lta ba la sogs pa thams cad kyi snga rol na gang zhig gnas pa yod do zhes rnam par brtags nas rang gi rnam par rtog pa'i rang bzos nye bar sbyar ba'i tshig gi don la skyon 'dogs pa des ci bya zhes zer te /
gal te kho bo cag gi lta ba la sogs pa thams cad kyi snga rol na gang zag de yod par khas blangs na ni de'i tshe khyod kyis nye bar blang ba med par nye bar len pa po snga na gnas pa po yod par mi 'thad la /
nye bar len pa po med par yang nye bar blang ba yod par mi 'thad do zhes smra bar rigs na /
kho bo cag de skad mi zer ba la khyod de skad smra bar mi rigs so zhes bya ba'i tha tshig go / /
'o na ci ltar 'dod ce na /
de'i phyir kho bo cag ni /
lta la sogs pa thams cad kyi / /
snga rol gang zhig yod pa min / /
zhes smra'o zhes bya ba smras te /
lta ba la sogs pa re re'i snga rol na de yod par 'dod do / /
de nyid bstan pa'i phyir 'o na ci lta bu zhe na /
lta ba la sogs pa re re'i snga rol na yod de /
lta ba la sogs pa gzhan dag gis /
gzhan gyi tshe na gsal bar byed de /
lta ba dang nyan pa dang snom pa dang myong bar byed pa dang lus dang tshor ba la sogs pa dag las lta ba'am nyan pa'am snom pa la sogs pa gzhan dag gis gzhan gyi tshe na 'di ni lta ba po'o / /
'di ni nyan pa po'o 'di snom pa po'o zhes bya ba la sogs pa gsal bar byed do zhes bya ba smras te /
gang gi tshe gang zag de lta ba dang ldan pa de'i tshe na lta ba po zhes bya zhing /
lta ba yang de'i nye bar blang ba zhes bya ba la /
de'i tshe na gang zag de nyan pa la sogs pa lhag ma gzhan dag gi snga rol na gnas pa yang yin pas /
des phyis nyan pa la sogs pa dag nye bar len par yang byed do / /
de bzhin du gang gi tshe gang zag de nyan pa dang ldan pa de'i tshe na nyan pa po zhes bya zhing nyan pa yang de'i nye bar blang ba zhes bya la /
de'i tshe na gang zag de lta ba la sogs pa lhag ma gzhan dag gi snga rol na gnas pa gang yin pas /
des phyis lta ba la sogs pa dag nye bar len par yang byed do / /
lhag ma rnams la yang tshul de bzhin du ci rigs par sbyar te /
lta ba la sogs pa re re'i snga rol na gang zag gnas pa de lta ba la sogs pa gzhan dang gzhan gyis dus gzhan gyi tshe na 'di lta ba po nyan pa po dang /
tshor ba po zhes gsal bar byed pas /
de ni lta ba la sogs pa dag gi snga rol na med pa yang ma yin la gsal bar byed pa med pa yang ma yin no / /
de'i phyir de ltar lta ba'am nyan pa la sogs pa dag gi snga rol na gnas pa de de las gzhan pa'i nye bar blang ba la ltos pas nye bar len pa po nyid du 'grub pa'i phyir gtan tshigs kyi don ma grub pa nyid med do zhes bya ba ni mjug bsdu ba yin te /
re zhig de ni phyogs snga ma yin no / /
de skad ces zer ba de'i lan du 'grel pa byed pa nyid kyis 'dir bshad pa /
lta la sogs pa thams cad kyi / /
snga rol gal te yod min na / /
lta la sogs pa re re yi / /
snga rol de ni ci ltar yod / /
gang gi phyir de lta ba'am nyan pa la sogs pa dag gi snga rol na yod par 'dod na de la mi ltos pa'i nye bar blang ba de yang nye bar blang ba nyid du mi 'grub la /
de la ma ltos pa'i nye bar len pa po de yang nye bar len pa po nyid du mi 'grub po zhes bya bar dgongs so zhes bya ba smras te /
gang gi tshe de lta ba dang ldan pa de'i tshe na nyan pa la sogs pa lhag ma rnams kyi nye bar len pa po yang ma yin la /
nyan pa la sogs pa lhag ma rnams kyang de'i nye bar blang ba ma yin pas de'i phyir nye bar blang ba dag gi snga rol na nye bar len pa po med do / /
lhag ma rnams la yang de bzhin du ci rigs par sbyar ro / /
de lta bas na rjes su dpag pa las nye bar blang ba re re'i snga rol na yang nye bar len pa po yod par snga ma bzhin du mi 'grub po zhes bya ba ni mjug bsdu ba yin no // //
bam po bzhi bcu lnga pa /
yang gzhan yang 'di la nye bar len pa po yod par smra ba rnams lta ba po gang kho na yin pa de nyid nyan pa po dang tshor ba po yang yin no zhe'am /
gzhan yin no zhes khas len par 'gyur grang na zhes bya ba la sogs pas ni gal te gnyis su brtag pa gnyi gar yang mi 'thad par ston to / /
de la brtag pa dang po mi 'thad par bstan pa'i phyir /
gal te re re'i snga rol na / /
lta po de nyid nyan po de / /
tshor ba po yang de nyid 'gyur / /
zhes bya ba smras te /
gal te lta ba la sogs pa re re'i snga rol na nye bar len pa po gcig pu zhig yod par gyur na gang gi tshe de lta ba dang ldan pa de'i tshe na ni lta ba po zhes bya /
gang gi tshe de nyan pa dang ldan pa de'i tshe na yang nyan pa po zhes bya /
gang gi tshe de tshor ba dang ldan pa de'i tshe na yang tshor ba po zhes bya zhing /
yul re re 'dzin pa'i dus na dbang po gang dang gang nas sbyor bar byed pa de dang de nye bar len pas de'i phyir lta ba po gang kho na yin pa de nyid nyan pa po dang tshor ba po yang yin no zhes zer ro / /
de nyid kyi tshul bstan pa'i phyir ci ltar mu stegs can dag na re de'i lta ba po de'i lus dang dbang po'i gnas rtswa dang 'jim pa lta bu dag ni 'phel ba dang 'grib pa'i chos can yin no zhes zer ba ltar 'dod na zhes bya ba smras te /
de ni mu stegs can dag na re bdag ni brtag pa gcig pu khyab pa yin la /
de'i lus dang dbang po'i gnas shes pa med pa rtswa dang 'jim pa lta bu dag ni 'phel ba dang 'grib pa'i chos can yin te /
'gro ba ni 'gro ba gzhan du 'pho ba'i dus na lus dang dbang po rnams ni kha cig ni skye kha cig ni 'jig gang zag ni bdag gi dngos po yin pas dang po skye ba yang med la /
tha ma 'jig pa yang med do zhes zer ba lta bur khyed gnas ma'i bu'i sde pa pa dag kyang de ltar 'dod mod ces pha rol pos gzhung bsnan pa yin no / /
de mi 'thad par bstan pa'i phyir de yang rnam pa de lta bur ma grags pas da ni de ltar mi rigs so zhes bya ba smras te /
mu stegs can nyid du thal bar 'gyur ba'i phyir zhes bya bar dgongs so / /
yang na /
gal te re re'i snga rol na / /
lta po de nyid nyan po de / /
tshor ba po yang de nyid 'gyur / /
zhes bya ba la sogs pas ni lta ba po gang kho na yin pa de nyid nyan pa po dang tshor ba po yang yin par rtog pa la /
gang gi tshe de lta ba dang ldan pa de'i tshe na nyan pa la sogs pa dag gi snga na yod pa yin la /
gang gi tshe de nyan pa dang ldan pa de'i tshe na lta ba la sogs pa dag ni snga rol na yod pa yin zhing /
lhag ma rnams la yang de bzhin pas snga na yod do zhes tha snyad gdags su rung ba yang de nyid lta ba po yang yin nyan pa po dang tshor ba po yang yin no zhes byar mi rung bar ston to / /
ci ltar mi rung zhe na /
de'i phyir gcig pu rdzas su yod du zin kyang skad cig las lhag par mi gnas pa'i phyir tha snyad du yang lta ba po dang nyan pa po dang tshor ba po nyid yin par mi srid de /
gcig pu 'thad pa med pa re re'i snga rol na yod par ga la rigs te zhes bya ba smras te /
gal te gang zag de gcig pu rtag pa zhig yin na ni de nyid lta ba po dang nyan pa po dang tshor ba po yang yin no zhes byar rung grang na /
'u bu cag sangs rgyas pa chos thams cad skad cig mar smra ba la gang zag de rtag par ma grub pas de skad byar mi rung ngo / /
de nyid brnan pa'i phyir /
de'i phyir de ni de ltar mi rigs so zhes gsungs so zhes bya ba la sogs pa smras so / /
ci zhig ce na zhes bya ba ni de ni de ltar mi rigs so zhes bya ba de ci zhig de ltar mi rigs zhes 'dri ba'i tshig yin no / /
de'i lan du /
de gcig nyid du ste zhes bya ba smras te /
bdag de gcig nyid du mi rigs so / /
ci'i phyir mi rigs she na /
de'i phyir dam bcas pa'i skyon gyis skyon chags pa'i phyir ro zhes bya bar dgongs so zhes bya ba smras te /
khyed kyis /
lta ba po yang de nyid yin / /
nyan pa po dang tshor ba po yang de nyid yin no zhes dam bcas pa'i skyon gyis na lta ba dang nyan pa la sogs pa mtshan nyid mi 'dra ba dang /
gnas skabs tha dad pas de dag gcig pa nyid du mi 'grub pa'i skyon chags pa'i phyir ro zhes bya bar dgongs so / /
gcig pa nyid ma yin par bsgrub pa'i tshad ma bstan pa'i phyir don dam par nyan pa po ni lta ba po las gzhan ma yin pa ma yin te /
nyan pa po yin pa'i phyir dper na rgyud tha dad pa'i nyan pa po bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi rgyud kyi nyan pa po ni nyan pa po yin pa'i phyir lhas byin gyi rgyud kyi lta ba po las gzhan yin pa de bzhin du lhas byin gyi rgyud kyi nyan pa po yang nyan pa po yin pa'i phyir lhas byin gyi rgyud kyi lta ba po las gzhan yin no / /
nyan pa po nyid la sogs pa gzhan nyid du rjes su dpog pas gzhan ma yin pa nyid bsal ba'i phyir dam bcas pa la chos can gyi rang gi ngo bo bsal ba'i skyon yod do zhes bya ba ni snga ma brnan pa'i tshig yin te /
pha rol po dag nye bar len pa po de lta ba la sogs pa re re'i snga rol na yod par 'dod pa ni lta ba dang nyan pa la sogs pa mtshan nyid mi 'dra ba dang gnas skabs tha dad pas de ni don gyis na nyan pa po nyid la sogs pa gzhan nyid du rjes su dpog pa yin pas des lta ba po dang nyan pa po dang /
tshor ba po dag gzhan ma yin zhing gcig pa nyid du 'dod pa bsal ba'i phyir pha rol po dag gi dam bcas pa de la chos can nye bar len pa po de'i rang gi ngo bo gcig pa nyid bsal zhing tha dad par gyur pa'i skyon yod pas lta ba po gang kho na yin pa de nyid nyan pa po dang /
tshor ba po yang yin no zhes bya bar rtog pa de mi 'thad do / /
da ni gcig pa nyid du rjes su dpog pa la lta ba po yang mig la mi ltos pa'i skyon yod par bstan pa'i phyir lta ba po yang gzugs dmigs par bya ba'i phyir mig la ltos par mi byed de /
nyan pa po las gzhan ma yin pa'i phyir dper na nyan pa po yin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nyan pa po ni nyan pa po las gzhan ma yin pa'i phyir gzugs dmigs par bya ba'i phyir mig la ltos par mi byed pa de bzhin du lta ba po dang nyan pa po las gzhan ma yin pa'i phyir gzugs dmigs par bya ba'i phyir mig la ltos par mi byed do / /
lta ba po nyan pa po las gzhan ma yin pa nyid du rjes su dpog pas gzugs dmigs par bya ba'i phyir mig la ltos par mi byed pa nyid kyis de bsal ba'i phyir dam bcas pa la chos can gyi khyad par bsal ba'i skyon yod do zhes bya ba yang snga ma bsnan pa'i tshig yin te /
pha rol po dag lta ba po dang nyan pa po dang tshor ba po dag gcig pa nyid du 'dod pa ni gzhan ma yin pa nyid du rjes su dpog pa yin pas des na lta ba po yang nyan pa po las gzhan ma yin pas /
ci ltar nyan pa po gzugs dmigs par bya ba'i phyir mig la ltos par mi byed pa de bzhin du lta ba po yang gzugs dmigs par bya ba'i phyir mig la ltos par mi byed pa nyid kyis mig la ltos pa de bsal ba'i phyir pha rol po dag gis dam bcas pa de la /
chos can lta ba po de'i khyad par gzugs dmigs par bya ba'i phyir mig la ltos pa bsal zhing mig la mi ltos pa'i skyon yod pas rjes su dpag pa gnyis pa de'i phyir yang lta ba po gang kho na yin pa de nyid nyan pa po dang tshor ba po yang yin no zhes bya bar rtog pa de mi 'thad do / /
de ni de ltar mi rigs so zhes bya ba 'di la gzhan dag ni 'di skad ces gal te de lta ba la sogs pa re re'i snga rol na yod par 'gyur na de lta na lta ba po yang de nyid yin la /
nyan pa po yang de nyid yin tshor ba po yang de nyid yin par 'gyur te /
de de ltar mi rigs so / /
ci'i phyir zhe na /
skyes bu skar khung tha dad par 'gro ba bzhin du bdag dbang po gzhan du 'gro bar thal bar 'gyur ba'i phyir te /
bdag ni dbang po gzhan gang du yang 'gro bar mi 'dod do zhes zer ro zhes bya ba ni /
gal te re re'i snga rol na / /
lta ba po de nyid nyan po de / /
tshor ba po yang de nyid 'gyur / /
de ni de ltar mi rigs so / /
zhes bya ba'i skabs 'di la 'grel pa byed pa gnas brtan bud d+ha pA li ta ni de skad ces rnam par bshad pa byed do zhes bya bar sbyar ro / /
kha cig na re de ni thal ba'i skyon du 'gyur bar mi rigs te zhes bya ba la sogs pas ni 'grel pa byed pa nyid kyis gnas brtan bud d+ha pA li ta'i rnam par bshad pa de mi rigs par sun 'byin pa ston te /
skyes bu skar khung tha dad par 'gro ba bzhin du bdag dbang po gzhan du 'gro bar thal bar 'gyur ba'i phyir te zhes bya ba de pha rol po la skyon der thal bar mi 'gyur ro zhes ston to / /
ci'i phyir zhe na /
pha rol po dag gi gzhung las mig la sogs pa byed pa de dang de nas skyes pa gzugs la sogs pa dmigs pa'i blo dag bdag thams cad du song ba'i phyogs su 'du bas lta ba po la sogs pa dbang po gzhan du 'gro ba med par yang grub pa'i phyir skyon der thal bar mi 'gyur te /
gnas ma'i bu'i sde pa dag gi gzhung las mig la sogs pa dbang po gang dang gang nas gzugs dmigs pa'i mig gi rnam par shes pa la sogs pa skyes pa de dang de dag nye bar len pa po'i bdag thams cad du song ba snga na gnas pa'i phyogs su 'du zhing des yul nyams su myong bar 'dod pas /
lta ba po lnga sogs pa dbang po gzhan du 'gro ba med par yang 'grub pa'i phyir gnas brtan bud d+ha pA li tas skyes bu skar khung tha dad par 'gro ba bzhin du /
bdag dbang po gzhan du 'gro bar thal bar 'gyur ba'i phyir te zhes bshad pa der mi 'gyur ro / /
gzhan yang grangs can dag gi gzhung las kyang rna ba la sogs pa'i 'jug pa sgra la sogs par snang ba dag yod na rna ba la sogs pa snang ba'i nang gi byed pa yod cing shes pa yod par snang ba'i gzugs brnyan 'char bas phan 'dogs par byed pa'i phyir lta ba la sogs pa dbang po gzhan du 'gro ba med par yang 'grub pa zhes 'byung ba'i phyir de dag la yang skyon der thal bar mi 'gyur te /
grangs can dag gi gzhung las sgra thos pa la sogs pa na rna ba la sogs pa'i 'jug pa zhes bya ba rna ba la sogs pa'i rnam par shes pa sgra la sogs pa'i rnam par snang ba dag skye'o / /
de'i 'og tu rna ba la sogs pa'i 'jug pa'i rnam par snang ba nang gi byed pa zhes bya ba blo skye'o / /
de'i 'og tu dper na gzugs la brten nas gzugs brnyan 'byung ba dang 'dra bar nang gi bye brag gi ngo bo nyid ci 'dra ba de kho na 'dra bar shes pa yod pa zhes bya ba skyes bu skye zhing des yul gyi longs spyod nyams su myong bar byed pas /
lta ba po la sogs pa dbang po gzhan du 'gro ba med par yang 'grub pa'i phyir gnas brtan bud d+ha pA li tas bshad pa'i skyon der thal bar mi 'gyur ro / /
gzhan yang grangs can dag las kha cig gi gzhung las /
'gyur bas lta ba po dang nyan pa po nyid la sogs pa dag 'grub pas bdag thams cad du song ba la dbang po gzhan gyi phyogs su 'gro ba med pa'i phyir lta ba la sogs pa dbang po gzhan du 'gro ba med par yang 'grub po zhes 'byung ba'i phyir yang de dag la skyon der thal bar mi 'gyur te /
de dag gi gzhung las yul dmigs nas dbang po'i 'jug pa yul gyi rnam par 'gyur ro / /
'jug pa dmigs nas nang gi byed pa de'i rnam par 'gyur zhing skyes bu yang nang gi byed pa'i rnam par 'gyur bas bdag thams cad du song ba de la dbang po gzhan gyi phyogs su 'gro ba med pa'i phyir gnas brtan bud d+ha pA li tas bshad pa de rigs pa ma yin no zhes 'grel pa byed pa nyid zer ro / /
de'i phyir de ltar re re'i snga rol na yod pa nyid mi 'thad pas gtan tshigs kyi skyon de nyid ma nyams so zhes bya ba ni mjug bsdu ba yin te /
lta ba la sogs pa re re'i snga rol na nye bar len pa po yod pa nyid mi 'thad pas nye bar len pa po yod par smra ba'i gtan tshigs ma grub pa'i skyon de nyid ma nyams so / /
skyes bur smra ba gang dag phung po dang khams dang skye mched dag las gzhan pa'i skyes bu de nyid lta ba po dang nyan pa po dang sems pa po yin par smra ba de dag kyang de bzhin du dgag par bya'o zhes bya bas ni skyes bur smra ba de dag gi gzhung dgag pa yang sngar /
don dam par nyan pa po ni lta ba po las gzhan ma yin pa ma yin te /
nyan pa po yin pa'i phyir dper na rgyud tha dad pa'i nyan pa po bzhin no / /
nyan pa po nyid la sogs pa gzhan nyid du rjes su dpog pa las gzhan ma yin pa nyid bsal ba'i phyir dam bcas pa la chos can gyi rang gi ngo bo bsal ba'i skyon yod do / /
lta ba po yang gzugs dmigs par bya ba'i phyir mig la ltos par mi byed de /
nyan pa po las gzhan ma yin pa'i phyir dper na nyan pa po bzhin no / /
lta ba po nyan pa po las gzhan ma yin pa nyid du rjes su dpog pas gzugs dmigs par bya ba'i phyir mig la ltos par mi byed pa nyid kyis de bsal ba'i phyir dam bcas pa chos can gyi khyad par bsal ba'i skyon yod do zhes ci skad bstan pa de bzhin du dgag par bya'o / /
yang na lta ba po nyid la sogs pa dag mi 'thad par ni skye mched brtag par bstan zin pas yang bstan mi dgos so zhes bya bas ni de dgag pa der bstan zin pas yang bzlas mi dgos so zhes bstan to / /
gal te bdag khas ma blangs pa'i phyir de'i khyad par bsal ba'i phyir de phyogs su byed pa mi rigs so zhe na zhes bya ba ni pha rol po dag na re rigs pa'i mtshan nyid las rgol ba dang phyir rgol ba gnyi ga la grags pa'i chos can khas blangs nas de la bsgrub par bya ba chos bsgrub par bya'o zhes 'byung bas /
khyed dbu ma pas bdag yod par khas ma blangs pa'i phyir de'i khyad par gcig pa nyid la sogs pa dag bsal ba'i phyir bdag de phyogs su byed pa ci ltar rigs zhes zer ba yin no / /
de'i lan du /
spyi dang dmigs kyis ma bsal ba mdzad pa'i mtha' gzhan las yongs su bzung ba tha snyad du khas blangs pa phyogs su byas te /
de'i khyad par ma grags pa sel bas skyon med do zhes bya ba smras te /
kho bos phung po lnga dag la kho bo cag la rnam par shes pa zhes grags pa dang khyed la bdag ces grags pa spyi tha snyad du khas blangs pa phyogs su byas te de'i khyad par kho bo cag la ma grags pa bdag ce 'am gcig pa nyid ces bya ba la sogs pa sel bas skyon med do / /
gzhan yang rgol ba dang phyir rgol ba'i phyogs dmigs kyis ma bsal ba grub pa'i mtha'i lo rgyus gzhan las yongs su bzung ba'i bdag dang nye bar len pa po zhes bya bar grags pa tha snyad du khas blangs pa phyogs su byas te /
bdag de'i khyad par gcig pa nyid la sogs pa sel bas kho bo'i phyogs la skyon med do / /
de ltar re zhig lta ba po gang kho na yin pa de nyid nyan pa po dang tshor ba po yang yin par mi 'thad par brtag pa dang por bstan zin to / /
da ni lta ba po dang nyan pa po dang tshor ba po dag gzhan yin par rtog pa mi 'thad par brtag pa gnyis par bstan pa'i phyir /
ci ste nye bar len pa po yod par smra ba dag ji skad bstan pa'i skyon yongs su spang bar 'dod pas lta ba po yang gzhan nyan pa po yang gzhan /
tshor ba po yang gzhan yin par rtog na de lta na yang /
gal te lta po gzhan nyid la / /
nyan pa po gzhan tshor gzhan na / /
zhes bya bar yongs su rtogs pas cir 'gyur zhe na /
lta po'i tshe na nyan po yod / /
ces bya bar 'gyur ro zhes smras so / /
lan 'ga' ste zhes bya ba ni gang gi tshe yul nye bar gyur pa'i tshe na'o / /
ci'i phyir lta ba po yod pa'i tshe na nyan pa po yang yod par 'gyur ro zhe na /
de'i phyir gzhan yin pa'i phyir ro zhes bya ba'i tshig gi lhag ma'o zhes bya ba smras so / /
gzhan yin na gang gi tshe yul nye bar gyur pa de'i tshe na lta ba po yod pa'i tshe nyan pa po yang yod par 'gyur ba'i 'thad pa bstan pa'i phyir /
'di na gang zhig gang las gzhan yin par shes pa de ni lan 'ga' de yod na yod par 'gyur te /
dper na bum pa yod na kham phor yod pa bzhin no / /
de bzhin du nyan pa po yang lta ba po las gzhan yin na lta ba po yod pa'i tshe na nyan pa po yang yod par 'gyur zhing /
nyan pa po ci lta ba bzhin du snom pa po dang myong ba po dang reg pa po dang sems pa po dag kyang de bzhin no zhes bya ba smras so / /
de ltar gyur na skyon ci yod ce na /
de'i phyir des na /
bdag kyang mang po nyid du 'gyur / /
zhes bya ba smras so / /
rgyud so so la'o zhes bya ba ni sems can spyi'i rgyud la bdag mang por 'gyur ba la skyon med par bstan pa'i phyir te /
gcig gi rgyud la bdag mang por 'gyur ba'i skyon du 'gyur ba'o / /
de ltar ni mi 'dod pas de'i phyir don dam par rgyud tha dad pa dag gi lta ba po dang nyan pa po dang snom pa po la sogs pa dag gzhan nyid yin par mi 'thad do zhes bya ba ni dam bca' ba nye bar gzhag pa'o / /
de nyid kyi rjes su dpag par bstan pa'i phyir 'dir yang skabs kyi don la phan pa nyid kyi rjes su dpag pa mtshon par bya ste zhes bya ba la sogs pa smras te /
skabs kyi don ni lta ba po dang nyan pa po la sogs pa dag gis gzhan nyid dgag pa'o / /
de la phan pa nyid ni rjes su dpag pa ste nges so / /
nye bar len pa po lhas byin gyi nyan pa po ni lta ba po las gzhan ma yin te /
rgyu dang 'bras bur 'grel pa'i nye bar len pa po yin pa'i phyir dper na lta ba po'i rang gi bdag nyid bzhin pas gzhan nyid du smra ba rnams la rjes su dpag pas gnod do zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na lta ba po'i rang gi bdag nyid ni skad cig ma snga ma dang phyi ma rgyu dang 'bras bur 'brel pa'i nye bar len pa po yin pa'i phyir lta ba po'i rang gi bdag nyid las gzhan ma yin pa de bzhin du nye bar len pa po lhas byin gyi nyan pa po yang skad cig ma snga ma dang phyi ma rgyu dang 'bras bur 'brel ba'i nye bar len pa po yin pa'i phyir lta ba po las gzhan ma yin no / /
'dir ci'i phyir rgyu dang 'bras bur 'brel pa zhes bya ba dang /
nye bar len pa po yin pa'i phyir zhes bya ba gtan tshigs kyi khyad par gnyis smos she na /
gal te nye bar len pa po yin pa'i phyir zhes bya ba 'ba' zhig smos na /
rgyud tha dad pa'i nye bar len pa po bzhin no zhes bya bar yang 'gyur bas /
des na ci re zhig rgyud tha dad pa'i nye bar len pa po bzhin du gzhan nyid yin par 'gyur ram /
'on te lta ba po'i rang gi bdag nyid bzhin du gzhan nyid ma yin par 'gyur ba ma nges par 'gyur bas de'i phyir rgyu dang 'bras bur 'brel ba'i phyir khyad par smos te /
des na rgyud tha dad pa'i nye bar len pa po nyid 'dir gtan tshigs su bzung ngo / /
rjes su dpag pa des na gzhan nyid du smra ba rnams la dam bcas pa nyams pa'i gnod par 'gyur bas lta ba po dang nyan pa po la sogs pa dag gzhan nyid ma yin no / /
yang na /
lta po'i tshe na nyan po yod / /
ces bya ba ni lta ba po la brten nas nyan pa po 'byung bar 'gyur ro zhes pa'i don to zhes bya ba la sogs pas ni tshig le'ur byas pa'i phyed 'og ma 'di rnam pa gzhan du bshad pa ston te /
dper na sa bon la brten nas myu gu 'byung bar 'gyur ba de bzhin du lta ba po la brten nas nyan pa po 'byung bar 'gyur ro zhes bya ba'i don du dgongs pa yin no / /
de ltar gyur na skyon ci yod ce na /
de'i phyir de ltar na /
bdag kyang mang po nyid du 'gyur / /
'das pa la sogs pa'i dus tha dad pa'i phyir ro zhes bya ba smras te /
dper na rgyu sa bon zhes bya ba ni 'das pa'i dus su 'byung la /
'bras bu myu gu zhes bya ba ni da ltar gyi dus su 'byung bas rgyu dang 'bras bu'i dus tha dad pa'i phyir bdag nyid mang po nyid du 'gyur ba de bzhin du lta ba po ni 'das pa'i dus su 'byung la /
nyan pa po ni da ltar gyi dus su 'byung bas dus tha dad pa'i phyir bdag mang po nyid du thal ba'i skyon du 'gyur ro / /
de ltar gyur na 'dir yang phyir smra bar nus te zhes bya bas ni de ltar brten nas 'byung zhing bdag mang po nyid du gyur na /
'dir yang nye bar len pa po dang nye bar blang ba dag dgag pa'i rjes su dpag pa smra bar nus te zhes ston to / /
de nyid kyi tshad ma bstan pa'i phyir don dam par nye bar len pa po ni nye bar len pa po'i ngo bo nyid ma yin te /
brten nas 'byung ba'i phyir dper na nye bar len pa po'i bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lta ba la sogs pa nye bar blang ba'i bdag nyid dag ni brten nas 'byung ba'i phyir nye bar len pa po'i ngo bo nyid ma yin pa de bzhin du /
lta ba po la sogs pa nye bar len pa po dag kyang brten nas 'byung ba'i phyir nye bar len pa po'i ngo bo nyid ma yin te /
des ni nye bar len pa po'i dgag pa bstan to / /
don dam par lhas byin gyi lta ba la sogs pa ni nye bar len pa po lhas byin zhes bya ba'i nye bar blang ba ma yin te /
lta ba la sogs pa yin pa'i phyir dper na mchod sbyin gyi lta ba la sogs pa'i bdag nyid bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi lta ba la sogs pa'i bdag nyid ni lta ba la sogs pa yin pa'i phyir nye bar len pa po lhas byin zhes bya ba nye bar blang ba ma yin pa de bzhin du /
lhas byin gyi lta ba la sogs pa yang lta ba la sogs pa yin pa'i phyir nye bar len pa po lhas byin zhes bya ba'i nye bar blang ba ma yin te /
des ni nye bar blang ba dgag pa bstan to / /
de ltar nye bar len pa po nyid dang nye bar blang ba nyid ma grub pa'i phyir yang ci skad smras pa'i skyon dang ma bral lo zhes bya ba ni mjug bsdu ba dang tshad ma'i 'bras bu yin te /
nye bar len pa po yod par smra ba dag gi gtan tshigs ma grub pa'i skyon ci skad smras pa de nyid so na gnas so / /
gal te nye bar len pa po ni de nyid dang gzhan nyid du brjod par bya ba ma yin pa'i phyir skyon med do zhe na zhes bya ba ni pha rol po dag na re /
kho bo cag gi gzhung las nye bar len pa po bdag snga na gnas pa ni phung po dang gcig pa nyid dang /
tha dad pa nyid du brjod par bya ba ma yin pa'i phyir khyed kyi gcig pa nyid dang tha dad pa nyid kyi phyogs sun phyung ba'i skyon de dag kho bo cag gi phyogs la med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
bdag gi yin par brjod pa'i phyir skyon med pa ma yin no zhes bya ba smras te /
khyed kyi gzhung las rnam par shes pa bdag gi yin te bran dang 'dra'o zhes bya ba la sogs pas gzhan nyid la phyogs par brjod pa'i phyir skyon med pa ma yin no / /
yang na gang dag bdag lta ba po la sogs par brjod pa dag phung po las gzhan pa nyid du ston pa de dag gi phyogs la lta po'i tshe na nyan po yod / /
ces bya ba'i tshig gi lhag ma ste zhes bya ba la sogs pas ni gang dag nye bar len pa po bdag de phung po las gzhan pa nyid du ston pa de dag gi phyogs la yang lta ba po yod pa'i tshe na nyan pa po yang yod par 'gyur bas /
des na bdag mang po nyid du thal bar 'gyur ba'i skyon yod pas mi rung bar ston to / /
de nyid bstan pa'i phyir 'di la lta bar byed pas lta ba po de gzugs dmigs pa dang ldan pa yin pa la /
de ni sgra dmigs pa dang mi ldan te /
gcig la ngo bo nyid gnyis mi srid pa'i phyir ro zhes bya ba smras te /
des ni lta ba po gang kho na yin pa nyid nyan pa po dang tshor ba po ma yin par ston to / /
de lta na lta ba po dang nyan pa po dag gzhan nyid du 'gyur bas lta ba po yod pa'i tshe na nyan pa po yang yod pa'i skyon du 'gyur bas bdag mang po nyid du thal bar 'gyur bar bstan pa'i phyir /
lta po'i tshe na nyan po yod / /
ces bya ba de bzhin du snom pa po dang myong ba po dang reg pa po dang sems pa po dag kyang yod par gyur na cir 'gyur zhe na /
bdag kyang mang po nyid du 'gyur / /
lus dang dbang po'i tshogs gcig la'am /
rgyu dang 'bras bu'i tshogs gcig la za ba po zhes bya ba'i bdag mang po nyid du 'gyur te zhes bya ba smras so / /
de yang mi 'dod pas zhes bya bas ni rgyud gcig la bdag mang po nyid du 'gyur ba de yang mi 'dod pas de'i phyir gang dag bdag lta ba po la sogs par brjod pa dag phung po las gzhan pa nyid du ston pa de dag gis bdag gcig pu rtag pa khyab par 'dod pa de mi 'grub po zhes ston to / /
de nyid kyi tshad ma bstan pa'i phyir de'i phyir bdag ni gcig pa nyid du mi 'grub ste /
dmigs pa tha dad pa'i phyir rgyud du ma'i lta ba po bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyud du ma'i lta ba po dag ni dmigs pa tha dad pa'i phyir gcig pa nyid du mi 'grub pa de bzhin du phung po las gzhan pa'i bdag de yod lta ba la sogs pa'i dmigs pa tha dad pa'i phyir gcig pa nyid du mi 'grub ste /
phung po las gzhan pa'i bdag med do / /
des na lta ba la sogs pa'i nye bar len pa po gzhan nyid du rtog pa yang mi 'thad de gzhi ma grub pa'i phyir ro / /
nye bar len pa po yod par smra ba gzhan dag 'di skad ces zer te /
'di la bcom ldan 'das kyis ming dang gzugs kyi rkyen gyis skye mched drug ces gsungs pa de la gzugs ni 'byung ba chen po bzhi po dag yin pas de'i phyir 'byung ba chen po'i rkyen gyis skye mched drug 'byung la /
'byung ba de dag kyang nye bar len pa po'i nye bar blang ba yin pas de'i phyir nye bar len pa po yin par gyur pa lta ba la sogs pa skye mched drug dang ldan pa snga na gnas pa'i rim gyis tshor ba la sogs pa dag 'byung ba ni de bzhin gshegs pa'i tshul yin na /
khyed kyis nye bar len pa po de lta ba la sogs pa nye bar blang ba dag gi snga rol na med de /
gdags par bya ba yin pa'i phyir dper na snam bu rgyu spun dag gi snga rol na med pa bzhin no zhes brjod pas tshul de dang 'gal bar byed pas de'i phyir phyogs snga ma la gnod pas gnod par gyur pa'i phyir de ni legs pa ma yin no zhes bya ba ni de ltar nye bar len pa po yod par smra ba dag lta ba la sogs pa skye mched rnams kyi snga rol na nye bar len pa po yod par ma grub pa dang /
'dir lung las ming dang gzugs kyi rkyen gyis skye mched drug ces gsungs la /
gzugs ni 'byung ba chen po bzhi po dag yin pas skye mched rnams kyi snga rol na 'byung ba rnams yod la /
'byung ba rnams kyi snga rol na 'byung ba nye bar len pa po bdag ces bya ba yod ces pa ni de bzhin gshegs pa'i gsung rab kyi tshul yin na /
khyed kyis sngar rjes su dpag pa ci skad bstan pa dag gi nye bar len pa po snga na med par bsgrubs pa ni /
gsung rab kyi tshul dang 'gal bas legs pa ma yin no zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
lta dang nyan la sogs pa dang / /
tshor ba dag la sogs pa yang / /
gang las 'gyur ba'i 'byung de la'ang / /
de ni yod pa ma yin no / /
rdzas su yod pa nye bar len pa po nyid du ma grub pa'i phyir ro zhes bya ba smras te /
lta ba la sogs pa skye mched rnams rkyen gang dag las 'byung bar 'gyur ba'i 'byung ba chen po de dag la yang nye bar len pa po snga na gnas pa de yod pa ma yin te /
nye bar len pa po rdzas su yod par 'dod pa de nye bar len pa po nyid du ma grub pa'i phyir ro zhes bya bar dgongs so / /
'o na ci lta bu yin zhe na zhes bya ba ni /
'o na lung las ming dang gzugs kyi rkyen gyis skye mched drug ces gsungs pa de'i tshul ci lta bu yin zhe na zhes 'dri ba'i tshig yin no / /
de'i lan du /
tha snyad du ming dang gzugs dang de la brten nas nye bar len pa po nyid du gdags par zad kyi /
don dam par nye bar len pa po rdzas su yod pa'i ming dang gzugs kyi gnas skabs khas ma blangs pa'i phyir phyogs snga ma la gnod pa med do zhes bya ba smras te /
nged dbu ma pas kun rdzob kyi tha snyad du ming dang gzugs su gdags pa dang /
ming dang gzugs de la brten nas de'i nye bar len pa po nyid du gdags par khas blangs par zad kyi /
don dam par nye bar len pa po rdzas su yod pa snga na gnas pa'i nye bar blang ba ming dang gzugs kyi gnas skabs kyi 'byung ba chen po rnams yin par khas ma blangs pa'i phyir kho bo cag la phyogs snga ma dang 'gal ba'i gnod pa med do / /
des ni nye bar len pa po rdzas su yod pa nyid du 'dod pa ma grub pa'i phyir 'byung ba dag la yang de yod pa ma yin par bstan to / /
yang na /
lta dang nyan la sogs pa dang / /
tshor ba dag la sogs pa yang / /
gang las 'gyur ba'i 'byung de la'ang / /
de ni yod pa ma yin no / /
zhes bya ba ni de dag gi nye bar len pa po nyid du grub pa zhes bya ba'i tshig gi lhag ma'o zhes bya ba ni lta ba la sogs pa skye mched rnams rkyen gang dag las 'byung bar 'gyur ba'i 'byung ba chen po de dag la yang de ni yod pa ma yin no zhes gsungs na de dag la ci zhig yod pa ma yin zhe na /
'byung ba de dag la de dag gi nye bar len pa po nyid du grub pa'i bdag snga na gnas pa yod pa ma yin no zhes bya bar sbyar te /
des ni 'byung ba dag gi snga rol na de dag nye bar len pa po'i bdag med do zhes bstan to / /
gal te 'byung ba nye bar blang ba'i nye bar len pa po de ci ltar lta ba la sogs pa'i nye bar len pa po nyid du mi 'grub ce na zhes bya ba ni pha rol po dag na re ming dang gzugs kyi rkyen gyis skye mched drug ces gsungs pas gzugs ni 'byung ba chen po bzhi po dag yin la /
de dag nye bar len pa'i bdag snga na gnas pa yang yod pas 'byung ba nye bar blang ba'i nye bar len pa po de ci ltar lta ba la sogs pa skye mched rnams kyi nye bar len pa po nyid du mi 'grub ces zer ba yin no / /
de skad ces zer ba de'i lan du 'dir 'grel pa byed pa nyid kyis /
'byung ba nye bar blang ba nye bar len pa'i nye bar len pa po ni lta ba la sogs pa nye bar blang ba dag nye bar len par byed par mi rigs te /
de dag las gzhan nye bar len pa yin pa'i phyir rgyud tha dad pa'i 'byung ba nye bar blang ba'i nye bar len pa po bzhin no zhes rjes su dpag pa'i phyir dang zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi 'byung ba nye bar blang ba'i nye bar len pa po ni lta ba la sogs pa de dag las gzhan pa'i 'byung ba nye bar len pa yin pa'i phyir lhas byin gyi lta ba la sogs pa nye bar blang ba dag nye bar len par byed par mi rigs pa de bzhin du lhas byin gyi 'byung ba nye bar blang ba nye bar len pa'i nye bar len pa po yang /
lta ba la sogs pa de dag las gzhan pa'i 'byung ba nye bar len pa yin pa'i phyir lta ba la sogs pa nye bar blang ba dag nye bar len par byed par mi rigs so / /
'byung ba nye bar blang ba'i dus na lta ba la sogs pa dag nye bar blang ba ma yin pa'i phyir dang /
lta ba la sogs pa dag nye bar blang ba'i dus na yang 'byung ba nye bar blang ba dag nye bar blang ba ma yin pa'i phyir ro zhes bya ba ni rjes su dpag pa bstan ma thag pa'i gtan tshigs kyi don gzhan ma yin te /
de'i phyir yang 'byung ba nye bar blang ba'i nye bar len pa po de lta ba la sogs pa'i nye bar len pa po nyid du mi 'grub po / /
gal te gang gi tshe /
lta dang nyan la sogs pa dang / /
tshor ba dag la sogs pa yang / /
nye bar blang ba dag yin pa de'i tshe na nye bar len pa po zhes smra'o zhe na zhes bya ba ni /
pha rol po dag na re gang gi tshe lta ba la sogs pa skye mched rnams nye bar blang ba yin pa de'i tshe na de dag nye bar len pa'i bdag de nye bar len pa po yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
lta ba la sogs pa dag nye bar blang ba yin pa'i tshe na yang lta ba la sogs pa dag 'dus pa tsam du zad pa'i phyir rdzas su yod pa ma yin no zhes bya ba smras te /
lta ba la sogs pa nye bar blang ba yin par lung las gsungs pa ni 'byung ba chen po la sogs pa 'dus pa tsam du zad pa'i phyir rdzas su yod pa ma yin pas de dag nye bar len pa'i bdag snga na gnas pa yang yod pa ma yin te /
sngar /
ci med gang zhig ga la yod / /
gang med ci zhig ga la yod / /
ces bshad pa nyid kyis de'i lan btab pa yin no / /
gal te ci ltar 'dod pa de bzhin no zhe na zhes bya ba ni pha rol po dag na re lta ba la sogs pa nye bar len pa'i bdag snga na med kyang lta ba la sogs pa nye bar blang ba dag ni rdzas su yod pa nyid yin no zhes zer ba yin no / /
de skad ces zer ba de'i lan du 'dir 'grel pa byed pa nyid kyis de'i phyir /
gang gi yin pa gal te med / /
de dag kyang ni yod pa min / /
zhes gsungs te /
lta ba la sogs pa dag nye bar len pa nyid dang rdzas nyid du yod pa ma yin na nye bar len pa po nyid kyi gtan tshigs kyi don ma grub pa nyid la sogs pa'i skyon de nyid kyi lan gdab par dka'o zhes bya ba smras te /
lta ba la sogs pa dag gang gi yin pa'i bdag de gal te med na lta ba la sogs pa de dag kyang yod pa ma yin pas nye bar len pa po'i bdag snga na yod pa'i gtan tshigs kyi don ma grub pa dang 'gal ba'i skyon ma spangs so zhes bya ba'i tha tshig go / /
de'i phyir de ltar ci skad bstan pa'i sgrub pas brtags na /
gang zhig lta la sogs pa yi / /
snga rol da lta phyi na med / /
de la yod do med do zhes / /
rtog pa dag ni ldog par 'gyur / /
nye bar len pa po gang zhig lta ba la sogs pa dag gi snga rol dang da ltar dang phyi na rdzas su yod pa nyid du ma grub cing 'byung ba'i rdzas bzhin du med pa de lta bu de la don dam par gcig pa nyid dang gzhan nyid du yod do med do zhes bya bar rtog pa dag ldog par 'gyur ro zhes bya ba ni rab tu byed pa'i mjug bsdu ba yin te /
sngar phung po brtag pa'i skabs su /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya bas 'byung ba dang 'byung ba las gyur pa'i gzugs gcig gis gcig bsal te rdzas su med pa la yod pa dang med par rnam par rtog pa dag ldog pa de bzhin du nye bar len pa po dang nye bar blang ba gcig gis gcig bsal te /
rdzas su med pa gang dag la yang yod pa dang med pa nyid du rnam par rtog pa dag ldog par 'gyur ro / /
de nyid bye brag tu bshad pa'i phyir de la re zhig yod do zhes bya bar rtog pa ldog pa ni rdzas su med pa'i phyir ro / /
med do zhes rtog pa ldog pa ni brten nas gdags par bya ba yin pa'i phyir ro / /
yang na yod do zhes bya bar rtog pa ldog pa ni don dam par yod pa nyid du ston pa'i rjes su dpag pa med pa'i phyir ro / /
med do zhes bya bar rtog pa ldog pa ni yod pa bsal bas med par rnam par rtog pa 'byung ba de med pas med par rnam par rtog pa yang med pa'i phyir ro zhes bya ba smras so / /
de'i khungs bstan pa'i phyir /
bcom ldan 'das kyis 'phags pa lang kar gshegs pa'i mdo las /
blo yis rnam par gzhig na ni / /
ngo bo nyid ni gzung du med / /
de phyir de dag brjod med dang / /
ngo bo nyid ni med par bstan / /
zhes ci skad gsungs pa lta bu'o zhes bya ba smras so / /
de la nye bar len pa po yod par smra ba dag gi rjes su dpag pa las nye bar len pa po yod de /
de yang nye bar len par byed pas nye bar len pa po zhes bya zhing /
des nye bar blang ba yin pas nye bar blang ba zhes bya ste /
de gnyi ga grub pa'i phyir gtan tshigs sngar smras pa grub pa zhes gang smras pa de rigs pa ma yin no zhes bya ba ni gzhung bsnan pa yin no / /
de la 'dir rab tu byed pa'i don ni nye bar len pa po yod pa'i gtan tshigs sun phyung ba brjod pa dang /
rang dbang du rjes su dpag pa brjod pas nye bar len pa po ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
nye bar len pa po dang nye bar blang ba brtag pa'i rab tu byed pa dgu pa'i skabs 'dir rab tu byed pa'i don tshad ma'i 'bras bur lta ba ni /
pha rol pos sngar nye bar len pa po yod par bsgrub pa'i phyogs snga ma nye bar len pa po de lta ba la sogs pa'i snga rol na gnas pa yod de /
nye bar len pa po yin pa'i phyir ro zhes bya ba la sogs pa smras pa de dag gi gtan tshigs sun phyung ba brjod pa dang /
bstan bcos mdzad pa rang gi rjes su dpag pa brjod pas nye bar len pa po ngo bo nyid med pa nyid du bstan pa nyid yin no / /
nye bar len pa po ngo bo nyid med pa nyid du bstan pa la yon tan ci yod pa bstan pa'i phyir dang /
nye bar len pa po ngo bo nyid med pa nyid du bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang /
bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs la shes pa po'am shes par byed pa po med do / /
tshor ba dang 'du shes dang 'du byed rnams dang rnam par shes pa la /
shes pa po'am shes par byed pa po med do / /
gzugs dang tshor ba dang 'du shes dang 'du byed rnams dang rnam par shes pa la shes pa po'am shes par byed pa po med pa gang yin pa de ni shes rab kyi pha rol tu phyin pa'o / /
gzugs la shes pa po'am mthong ba po med do / /
tshor ba dang 'du shes dang 'du byed rnams dang rnam par shes pa la shes pa po'am mthong ba po med do / /
gzugs dang tshor ba dang 'du shes dang 'du byed rnams dang rnam par shes pa la shes pa po'am mthong ba po med pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni nye bar len pa po ngo bo nyid med pa nyid du bstan pa'i yon tan yin te /
de'i phyir kho bos rang gi bsam pas rtog ge skam po tsam gyis nye bar len pa po ngo bo nyid med pa nyid du bstan pa ma yin te /
'di ltar lung de dag kyang yod do / /
gang gi phyir theg pa chen po'i mdo sde mtha' yas pa dag las nye bar len pa po ngo bo nyid med pa nyid du bstan pa de dag 'dir bstan bcos 'dis rnam par bshad par bya ba'i yul nyid du bstan pa ni slob dpon gyi zhal snga nas kyis mkhyen rlabs yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las /
nye bar len pa po dang nye bar blang ba brtag pa zhes bya ba ste /
rab tu byed pa dgu pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs s+ho // //
da ni nye bar len pa po dang nye bar blang ba dag ngo bo nyid med pa'i mi mthun pa'i phyogs kyi khyad par dgag pas rten cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa bstan pa'i don gyi dbang gis rab tu byed pa bcu pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni nye bar len pa po dang nye bar blang ba dag ngo bo nyid med pa'i mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med pas dam bca' ba mdzad pas 'dir yang sngar bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas de skad smras te /
nye bar len pa po dang nye bar blang ba dag ngo bo nyid med pa ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste phung po dang khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du ston pa'i phyogs snga ma nye bar gzhag pa 'og nas don dam par nye bar len pa po dang nye bar blang ba dag yod pa kho na yin te /
phan tshun ltos pa'i phyir dper na me dang bud shing bzhin no zhes bya ba la sogs pa 'byung ba dag yin no / /
de dgag pas zhes bya ba ni de dgag pa'i dbang du byas nas rab tu byed pa bcu pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas rten cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa bstan pa'i don gyi dbang gis rab tu byed pa bcu pa brtsam mo zhes bya ba smras te /
me dang bud shing brtag pa'i rab tu byed pa bcu pa'i gzhung 'og nas 'byung ba 'di'i don ni rton cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de 'thob ce na /
rten cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa bstan pa ni 'di'i 'bras bu yin la /
nye bar len pa po dang nye bar blang ba dag ngo bo nyid med pa'i mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
nye bar len pa po dang nye bar blang ba dag ngo bo nyid med pa'i mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
phung po dang khams dang skye mched dag de ltar bkag tu zin kyang de dag la mngon par zhen pa rang gi sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir /
'di la khyed kyis nye bar len pa po dang nye bar blang ba dag phan tshun ltos nas rab tu 'grub par smras pas /
de'i phyir gtan tshigs rab tu grub pa'i dbang gis nye bar len pa po dang nye bar blang ba nyid dag bsgrub pa'i phyir sgrub pa smra bar bya ste zhes bya ba la sogs pa smras so / /
don dam par nye bar len pa po dang nye bar blang ba yod pa kho na yin te /
phan tshun ltos pa'i phyir dper na me dang bud shing bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me dang bud shing dag ni phan tshun ltos pa'i phyir yod pa kho na yin pa de bzhin du /
nye bar len pa po dang nye bar blang ba dag kyang phan tshun ltos pa'i phyir yod pa kho na yin no / /
de'i phyir de grub pas don dam par phung po la sogs pa dag yod pa kho na yin te bcom ldan 'das kyis de dag la brten nas nye bar len pa po dang nye bar blang ba dag bstan pa'i phyir ro zhes bya ba ni nye bar sbyar ba'i sbyor ba yin te /
de'i phyir nye bar len pa po dang nye bar blang ba de grub pas don dam par phung po la sogs pa dag yod pa kho na yin te /
ci'i phyir zhe na /
bcom ldan 'das kyis phung po la sogs pa de dag la brten nas nye bar len pa po dang nye bar blang ba dag bstan pa'i phyir ro / /
de ltar gtan tshigs grub pas 'dod pa grub po zhes bya ba ni mjug bsdu ba dang tshad ma'i 'bras bu yin te /
de ltar nye bar len pa po dang nye bar blang ba dag yod par grub pas phung po la sogs pa dag don dam par yod par 'dod pa 'grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
skye ba spyir bkag pa nyid dang /
gzugs kyi rgyu ni ma gtogs par / /
gzugs ni dmigs par mi 'gyur ro / /
zhes bya ba der rdzas su yod pa nyid bkag pas /
me dang bud shing dag gi yod pa nyid dgag pa yang 'grub mod kyi /
yang de med pa nyid du bstan pa'i phyir sgrub pa gzhan sems gtod la nyon cig ces bya ba la sogs pa smras te /
sngar rkyen brtag pa'i skabs la sogs pa'i gnas skabs thams cad du skye ba spyir bkag pa nyid dang /
phung po brtag pa'i rab tu byed pa'i skabs su /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes bya ba la sogs pa bstan pa der gzugs rdzas su yod pa de nyid bkag pas me dang bud shing dag gi yod pa nyid dgag pa yang grub mod kyi yang me dang bud shing de med pa nyid du bstan pa'i phyir sgrub pa gzhan sems gtod la nyon cig ces bya bar sbyar ro / /
'di la me dang bud shing dag yod pa nyid du 'dod na gcig pa nyid dam gzhan nyid du khas blang bar bya grang na zhes bya bas ni brtags pa'i gal te de gnyis gnyi gar yang mi 'thad pas pha rol po dag dpe med pas sgrub pa yang mi 'grub par ston to / /
des cir 'gyur zhe na zhes bya ba ni /
pha rol po dag 'dri ba'i tshig yin no / /
de la re zhig brtag pa dang po mi 'thad par bstan pa'i phyir zhes bya ba la sogs pa smras so / /
de la re zhig bud shing dang me'i mtshan nyid bstan pa'i phyir de la bud shing ni sa la sogs pa 'byung ba gsum po dag yin la /
me ni me'i khams so / /
kha cig na re me ni 'byung ba bzhi po dag las me shas cher bar gyur pa'o zhe'o zhes bya ba smras te /
bud shing gi mtshan nyid ni 'byung ba chen po gsum 'dus pa dag yin la /
me'i mtshan nyid ni me'i khams 'ba' zhig go / /
kha cig na re bud shing gi mtshan nyid ni 'byung ba chen po bzhi po 'dus pa cha mnyam pa dag yin la /
me'i mtshan nyid ni 'byung ba chen po bzhi po dag las me shas che bar gyur pa ste /
'di skad du gzugs gang yin pa ci yang rung ste /
de thams cad 'byung ba chen po bzhi po dag dang /
'byung ba chen po bzhi dag rgyur byas pa'o zhes gsungs pa'i phyir ro zhes zer ro / /
de la 'dir glags yod pa'i tshig yin pa'i phyir pha rol pos smras pa'i bsgrub pa las bzlog pa rjes su dpag pa mngon te zhes bya ba ni /
gal te shing de me yin na /
byed pa po dang las gcig 'gyur / /
zhes bya ba'i tshig le'ur byas pa'i phyed gong ma de la 'dir byed pa po dang las gcig pa nyid du 'gyur ba'i skyon gyi glags yod pa'i tshig yin pa'i phyir pha rol pos me dang bud shing dag gcig pa nyid du smras pa'i bsgrub pa las bzlog pas me dang bud shing dag gcig pa nyid ma yin par rjes su dpag pa mngon no / /
de nyid kyi tshul bstan pa'i phyir /
dper na gal te sgra rtag na bum pa yang rtag par thal bar 'gyur bas de ni mi 'dod de byas pa nyid la mi rtag pa nyid med na mi 'byung ba yin pas de la yang yod pa'i phyir ro zhes bya ba smras te /
dper na la la zhig gis sgra rtag go zhes smras pa na 'ga' zhig na re gal te sgra rtag na bum pa yang rtag par thal bar 'gyur bas de ni mi 'dod de ci'i phyir zhe na /
byas pa nyid la mi rtag pa nyid med na mi 'byung ba yin pas bum pa de la yang mi rtag pa yod pa'i phyir ro zhes zer ba des sgra rtag go zhes bya ba'i tshig de la sgra rtag na bum pa yang rtag par thal bar 'gyur ba'i glags yod pa'i tshig yin pa'i phyir sgra rtag pa'i smra bas smras pa'i bsgrub pa las bzlog pas sgra mi rtag par rjes su dpag pa mngon pa de bzhin du 'dir yang me dang bud shing dag gcig pa nyid yin no zhes zer ba de'i byed pa po dang las gcig pa nyid du thal bar 'gyur ba'i glags yod pa'i tshig yin pa'i phyir pha rol pos me dang bud shing dag gcig pa nyid du smras pa'i bsgrub pa las bzlog pas me dang bud shing dag gcig pa nyid ma yin par rjes su dpag pa mngon no zhes bya ba'i tha tshig go / /
dpe'i mjug bsdu ba'i phyir sgra de yang byas pa yin pas de'i phyir sgra ni mi rtag ste byas pa'i phyir dper na bum pa bzhin no zhes bya ba lta bu'o zhes bya ba smras te /
ci ltar sgra rtag par smra ba de bum pa yang rtag par thal bar gyur pa'i glags yod pa'i tshig yin pa'i phyir de las bzlog pas sgra mi rtag ste byas pa'i phyir dper na bum pa bzhin no zhes bya bar rjes su dpag pa mngon pa de bzhin du me dang bud shing dag gcig pa nyid du smra ba yang byed pa po dang las gcig pa nyid du thal bar 'gyur ba'i glags yod pa'i tshig yin pa'i phyir de las bzlog pas me dang bud shing dag gcig pa nyid ma yin te /
byed pa po dang las yin pa'i phyir dper na gcod pa po dang gcad pa dag bzhin no zhes bya bar rjes su dpag pa mngon no zhes bya bar sbyar ro / /
de nyid kyi rjes su dpag pa bstan pa'i phyir 'dir sbyor ba'i tshig ni don dam par me dang bud shing dag gcig pa nyid ma yin te /
byed pa po dang las yin pa'i phyir dper na gcod pa po dang gcad pa dag bzhin no zhes bya ba smras te /
dper na gcod pa po dang gcad pa dag ni byed pa po dang las yin pa'i phyir gcig pa nyid ma yin pa de bzhin du me dang bud shing dag kyang byed pa po dang las yin pa'i phyir gcig pa nyid ma yin no / /
me dang bud shing dag byed pa po dang las kyi ngo bo nyid yin par sgrub pa dang de dag gcig pa nyid ma yin par sgrub pa'i mjug bsdu ba dang tshad ma'i 'bras bu bstan pa'i phyir me yang bud shing sreg pa na sreg pa'i byed pa po yin la /
bud shing yang sreg pa na las yin pas me dang bud shing dag la yang byed pa po dang las nyid yod pas de'i phyir de gnyis gcig pa nyid ma yin no zhes bya ba smras so / /
yang na /
gal te shing de me yin na / /
byed pa po dang las gcig 'gyur / /
de'i phyir bud shing las me gzhan ma yin par dam bca' ba'i dam bcas pa la gcig pa nyid du rjes su dpog pas mi tsha ba dang mi sreg pa nyid kyis me'i de dag bsal ba'i phyir chos can gyi khyad par bsal ba'i skyon yod do zhes bya bas ni yang rnam pa gzhan du me dang bud shing dag gcig pa nyid yin zhing byed pa po dang las dag gcig pa nyid du dam 'cha' ba la me dang bud shing dag gcig pa nyid du rjes su dpog pas ci ltar bud shing gi ngo bo nyid mi tsha ba dang mi sreg pa nyid yin pa de bzhin du me'i ngo bo nyid kyang mi tsha ba dang mi sreg pa nyid yin par 'gyur bas chos can me'i khyad par tsha ba nyid dang sreg pa nyid dag bsal ba'i skyon yod pas mi rung ngo zhes bstan to / /
gal te mthong bas gnod pa'i phyir skyon med do zhe na zhes bya ba ni pha rol po dag na re rigs pa'i mtshan nyid las /
gnod pa med na 'gal bar 'gyur / /
zhes 'byung bas khyed kyis kho bo cag gi dam bcas pa la chos can gyi khyad par bsal ba'i skyon yod par brjod pa 'di la yang gal te gnod pa med na ni skyon yod par yang 'gyur ba zhig na /
'jig rten na me la tsha ba nyid dang sreg pa nyid yod par mthong ba'i mngon sum gyi tshad mas khyed kyi sgrub pa la gnod pa'i phyir kho bo cag gi dam bcas pa la chos can gyi khyad par bsal ba'i skyon med do zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
gcig pa nyid la yang mthong bas gnod par 'gyur ro zhes bya ba smras te /
khyed me dang bud shing dag gcig pa nyid du 'dod pa la yang 'jig rten na me dang bud shing dag tha dad par mthong bas gnod par 'gyur ba'i phyir de gnyis gcig pa nyid yin par mi 'thad de / /
ci ste mthong bas gnod par 'gyur ba'i 'jigs pa yod pas me dang bud shing dag gcig pa nyid du mi 'dod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis de yongs su spangs pa'i phyir grub pa'i mtha' dang 'gal lo zhes bya ba smras te /
khyed kyis me dang bud shing dag gcig pa nyid ces bya ba de 'dir yongs su spangs pa'i phyir sngar de gnyis gcig pa nyid du dam bcas pa'i rang gi grub pa'i mtha' dang 'gal lo / /
ci ste pha rol po dag rang gi grub pa'i mtha' dang 'gal ba'i skyon de dag la sogs pa ni gcig pa nyid du khas blangs pa las gyur pas de kho bo cag gcig pa nyid du khas mi len to zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de ltar khas ma blangs pa'i phyir khas blangs pa la gnod pa med do zhes bya ba smras te /
me dang bud shing dag gcig pa nyid du khas ma blangs pa'i phyir /
gzhan pa nyid du smras kyang khas blangs pa la gnod pa ni med mod kyi des na me dang bud shing dag gcig pa nyid du ma grub po zhes bya ba'i tha tshig go / /
de ltar re zhig me dang bud shing dag gcig pa nyid du mi 'thad do zhes bya ba ni /
mjug bsdu ba dang tshad ma'i 'bras bu yin no / /
brtag pa gnyis pa mi 'thad par bstan pa'i phyir ci ste gzhan nyid du 'dod na de'i phyir bshad pa /
gal te shing las me gzhan na / /
shing med par yang 'byung bar 'gyur / /
gzhan yin pa'i phyir de las gzhan pa bzhin no zhes bya bar dgongs so zhes bya ba smras te /
dper na chu las gzhan pa'i me ni de las gzhan yin pa'i phyir chu med par yang me 'byung ba de bzhin du bud shing las gzhan pa'i me yang de las gzhan yin pa'i phyir bud shing med par yang me 'byung ba'i skyon du 'gyur ro zhes bya ba'i tha tshig go / /
bud shing med par me 'byung ba de mi 'thad par bstan pa'i phyir /
'di lta ste bud shing la mi ltos par me yod do zhes bya ba de mngon par zhen pa'i blo can dag kyang mi 'dod de zhes bya ba smras te /
'dis kyang /
gal te shing las me gzhan la / /
shing med par yang 'byung bar 'gyur / /
zhes bya ba'i tshig le'ur byas pa'i phyed 'og ma shos 'di yang gal te me dang bud shing dag gzhan yin par gyur na /
bud shing med par me 'byung ba thal bar 'gyur ba'i glags yod pa'i tshig yin pa'i phyir pha rol pos me dang bud shing dag gzhan nyid yin par smras pa'i sgrub pa las bzlog pas me dang bud shing dag gzhan nyid ma yin par rjes su dpag pa mngon no zhes bya bar ston to / /
'dis ni me dang bud shing dag gi chos ltos pa dang bcas pa nyid bstan to zhes bya ba ni gzhung gong ma 'dis ni me dang bud shing dag gzhan nyid ma yin par bsgrub pa'i chos gtan tshigs ni de dag phan tshun ltos pa dang bcas pa nyid yin par bstan to / /
de'i phyir 'dir bstan par bya ba'i don gyi dbang gis rjes su dpag par 'dod pa ni zhes bya ba la sogs pas ni me dang bud shing dag gzhan nyid ma yin par rjes su dpag pa ston to / /
don dam par me ni bud shing las gzhan ma yin te ltos pa dang bcas pa'i phyir dper na bud shing gi rang gi bdag nyid bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bud shing gi rang gi bdag nyid ni rang gi bdag nyid la ltos pa dang bcas pa'i phyir bud shing las gzhan ma yin pa de bzhin du me yang bud shing la ltos pa dang bcas pa'i phyir bud shing las gzhan ma yin te /
des ni me phyogs su byas te bud shing las gzhan ma yin par bstan to / /
de bzhin du don dam par bud shing yang me las gzhan ma yin te /
ltos pa dang bcas pa'i phyir dper na me'i rang gi bdag nyid bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me'i rang gi bdag nyid dag gi rang gi bdag nyid la ltos pa dang bcas pa'i phyir me las gzhan ma yin pa de bzhin du bud shing yang me la ltos pa dang bcas pa'i phyir me las gzhan ma yin te /
des ni bud shing phyogs su byas te me las gzhan ma yin par bstan to / /
gal te me dang bud shing dag tha dad pa nyid kyis thams cad ltos pa dang bcas pa dag gis ma nges pa nyid do zhe na zhes bya ba ni pha rol po dag na re dbu ma pa'i gtan tshigs ltos pa dang bcas pa'i phyir zhes bya ba de ma nges pa nyid yin no zhes zer ba yin te /
'jig rten na bum pa dang snam bu la sogs pa thams cad ltos pa dang bcas pa yang yin la /
gzhan nyid kyang yin par mthong bas des na ci re zhig bum pa dang snam bu la sogs pa dag bzhin du ltos pa dang bcas pa'i phyir gzhan nyid yin pa lta bur 'gyur ram /
'on te me dang bud shing dag bzhin du ltos pa dang bcas pa'i phyir gzhan nyid ma yin pa bzhin du 'gyur ba ma nges pa nyid yin pas gtan tshigs su mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag kyang bsgrub par bya ba dang rigs mthun pa nyid kyis mtshungs par bkag pa'i phyir skyon med do zhes bya ba smras te /
ci ltar don dam par me dang bud shing dag ltos pa dang bcas pa'i phyir gzhan nyid ma yin par bsgrub pa de bzhin du bum pa dang snam bu la sogs pa de dag kyang mtshungs par bkag pa'i phyir mi mthun pa'i phyogs med pas gtan tshigs ma nges pa nyid kyi skyon med do // //
bam po bzhi bcu drug pa /
me dang bud shing dag gzhan nyid du khas len pa la skyon gzhan 'di yang yod de zhes bya ba la sogs pas ni de dag gzhan nyid du khas len pa la rgyu med pa dang /
rtsom pa don med pa dang /
las med pa'i skyon gzhan rnam pa gsum yang yod do zhes ston to / /
de la re zhig rgyu med pa'i skyon du 'gyur ba bstan pa'i phyir 'di lta ste /
rtag tu 'bar ba nyid du 'gyur / /
'bar byed med pa'i rgyu las byung / /
gal te bud shing las me gzhan nyid yin par gyur na bud shing la mi ltos par rtag tu 'bar bar 'gyur te /
de la bud shing de med kyang 'chi bar mi 'thad cing rtag par 'gyur ro / /
ci'i phyir zhe na /
'bar byed med pa'i rgyu las byung ba'i phyir te /
'bar byed ces bya ba ni bud shing ngo / /
gang la rgyu de yod pa de ni 'bar byed kyi rgyu las byung ba'o / /
'bar byed med pa'i rgyu las byung ba ni 'bar bar byed pa'i rgyu med pa las byung ba'o zhes bya ba smras te /
'bar byed med pa'i rgyu las byung bar 'gyur na rtag tu 'bar ba nyid du thal bar 'gyur te /
'di ltar 'bar byed la ltos na ni 'bar byed med ni de 'chi bar yang 'gyur ba zhig na /
me dang bud shing dag gzhan yin par gyur na me de bud shing la ltos pa med pa'i phyir de la 'bar byed med par rtag tu 'bar ba nyid du yang thal bar 'gyur te / /
des ni me dang bud shing dag gzhan nyid yin par gyur na me la rgyu med pa'i skyon du 'gyur ba bstan te / /
rtsom pa don med pa nyid kyi skyon du 'gyur ba bstan pa'i phyir gzhan yang 'chi ba yongs su spang ba'i phyir bud shing skam po gzhug pa dang sbar ba'i mtshan nyid kyi rtsom pa dag kyang mi 'thad pas /
rtsom pa don med nyid du 'gyur / /
don med pa ni don dang bral ba'o / /
de'i dngos po ni don med pa nyid de 'bras bu nyid ces bya ba'i tha tshig go zhes bya ba smras te /
me rtag tu 'bar ba nyid yin par gyur na dbyung ba dang sbar ba la sogs pa rtsom pa dag don med pa nyid du yang 'gyur ro / /
me dang bud shing dag gzhan yin par gyur na me la las med pa'i skyon du 'gyur bar bstan pa'i phyir /
de lta yin na las kyang med / /
las med pa ni las yod pa ma yin te /
bud shing la mi ltos pa de 'byung zhing gnas pas bsreg par bya ba sreg pa'i mtshan nyid kyi las med pa'i phyir de ni mi 'dod do zhes bya ba smras te /
rtsom pa dag don med pa nyid du 'gyur ba de lta na me la las med par yang thal bar 'gyur zhing /
rnam pa de lta bu ni mer mi 'thad pas me nyid med pa nyid du yang thal bar 'gyur bas de ni mi 'dod do / /
grong mi'i bud med yan chad la yang me ni rgyu dang ldan pa nyid dang /
rtsom pa dang bcas pa nyid dang las dang bcas pa nyid du grags par 'dod pas de'i phyir rjes su dpag pa smra bar nus te zhes bya ba ni ci skad bstan pa'i skyon rnam pa gsum po de dag yongs su spang bar 'dod pas me dang bud shing dag gzhan ma yin pa nyid du rjes su dpag pa smra bar nus so zhes ston to / /
don dam par me ni bud shing las gzhan ma yin te /
rgyu dang ldan pa'i phyir dang rtsom pa dang bcas pa'i phyir dang las dang bcas pa'i phyir dper na bud shing gi rang gi bdag nyid bzhin te zhes bya ba dang ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bud shing gi rang gi bdag nyid ni rgyu dang ldan pa'i phyir dang /
rtsom pa dang bcas pa'i phyir dang /
las dang bcas pa'i phyir rang gi bdag nyid las gzhan ma yin pa de bzhin du me yang rgyu dang ldan pa'i phyir dang /
rtsom pa dang bcas pa'i phyir dang /
las dang bcas pa'i phyir bud shing las gzhan ma yin no / /
rgyas par ni snga ma bzhin no zhes bya ba ni /
ci ltar sngar me dang bud shing dag gcig pa nyid ma yin par brtag pa'i skabs su pha rol po dag na re mthong bas gnod pa'i phyir skyon med do zhes zer ba'i lan du gcig pa nyid la yang mthong bas gnod par 'gyur ro / /
de yongs su spangs pa'i phyir grub pa'i mtha' dang 'gal lo / /
de ltar khas ma blangs pa'i phyir khas blangs pa la gnod pa med de /
de ltar re zhig me dang bud shing dag gcig pa nyid du mi 'thad do zhes bstan pa de bzhin du 'dir yang /
gal te pha rol po dag na re kun sbyin pa la sogs pa'i me dag la rgyu med par yang me nyid yod par mthong ba'i phyir me de bud shing las gzhan yin par mthong bas gnod pa'i phyir skyon med do zhe na /
de'i lan du gzhan nyid la yang mthong bas gnod par 'gyur ro / /
de yongs su spang ba'i phyir grub pa'i mtha' dang 'gal lo / /
de ltar khas ma blangs pa'i phyir khas blangs pa la gnod pa med de /
de ltar re zhig me dang bud shing dag gzhan nyid du mi 'thad do zhes rgyas par snga ma bzhin du sbyar ba yin te /
des ni me phyogs su byas te gzhan nyid dgag pa bstan to / /
de bzhin du bud shing gi phyogs la yang brjod par bya ste zhes bya ba ni de bzhin du don dam par bud shing yang me las gzhan ma yin te /
rgyu dang ldan pa'i phyir dang rtsom pa dang bcas pa'i phyir dang /
las dang bcas pa'i phyir dper na me'i rang gi bdag nyid bzhin no zhes bud shing phyogs su byas te /
rjes su dpag pa dang brgal ba dang lan dag gis bud shing las me gzhan nyid ma yin par dgag pa brjod par bya ba yin no / /
bud shing gi phyogs la las dang bcas pa'i phyir zhes bya ba'i gtan tshigs dang dpe ci ltar 'grub ce na /
de'i phyir bud shing la yang gzugs par bya ba la sogs pa'i las yod pa'i phyir las dang bcas pa nyid du grub pas bud shing gi gtan tshigs dang dpe nyid ma grub pa nyid ma yin no zhes bya ba smras te /
bud shing gis gzhan la gzugs par bya ba la sogs pa ni bud shing gi las yin pas de na bud shing gi gtan tshigs las dang bcas pa'i phyir zhes bya ba dag dang /
dper na me'i rang gi bdag nyid bzhin te zhes bya ba'i dpe nyid kyang grub ste /
des ni bud shing phyogs su byas te /
bud shing las me gzhan nyid ma yin par dgag pa bstan to / /
de la 'di snyam du ci'i phyir 'bar byed med pa'i rgyu las byung ba dang rtsom pa don med pa nyid du thal bar 'gyur snyam du sems na de la bshad par bya ste /
gzhan la ltos pa med pa'i phyir / /
'bar byed med pa'i rgyu las byung / /
rtag tu 'bar ba nyid yin na / /
rtsom pa don med nyid du 'gyur / /
gzhan la ltos pa med pa'i phyir 'bar byed med pa'i rgyu las byung bar 'gyur la rtag tu 'bar ba nyid yin na rtsom pa don med pa nyid du thal bar 'gyur ro zhes bya bas ni snga ma'i 'thad pa gzhan bstan to / /
ci ste pha rol po dag slob dpon gyis me dang bud shing dag gzhan nyid yin pa'i skyon brjod pa /
rtag tu 'bar ba nyid du 'gyur / /
zhes bya ba la sogs pas gang dag gsungs pa ji skad bstan par thal bar 'gyur ba dag yongs su spang bar 'dod pas de la gal te 'di snyam du /
sreg bzhin bud shing yin sems na / /
mes khyab cing sreg bzhin pa nyid na bud shing zhes bya zhing me la ltos pa dang bcas pa'i bud shing ni bud shing nyid du grub pa'i phyir thal bar 'gyur ba'i skyon med do snyam du sems na zhes bya ba ni ci ste pha rol po dag slob dpon klu sgrub kyi zhal snga nas kyis me dang bud shing dag gzhan nyid yin pa'i skyon brjod pa /
rtag tu 'bar ba nyid du 'gyur /
'bar byed med pa'i rgyu las byung / /
rtsom pa don med nyid du 'gyur / /
de lta yin na las kyang med / /
ces bya ba la sogs pa gang dag gsungs pa 'grel pa byed pas ci skad bstan pa de lta bu rang gi phyogs la thal bar 'gyur ba dag yongs su spang bar 'dod pas de dag gal te 'di snyam du gang gi phyir mes khyab cing sreg bzhin pa de bud shing yin pa de'i phyir me dang bud shing dag gzhan nyid yin yang me la bud shing med pa ma yin gyi bud shing dang bcas pa nyid yin pas de la bud shing med par thal bar gyur na skyon gang dag bstan pa de dag tu mi 'gyur bar sems na de yang mi rung bar ston pa'i phyogs snga ma yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
me dang bud shing dag gzhan nyid du khas blangs na rgyu med pa la sogs par thal bar 'gyur ba'i skyon yod par mi 'dod pas sreg bzhin pa nyid na bud shing yin pas me dang bud shing dag gzhan nyid yin yang rgyu med pa la sogs pa'i skyon du thal bar mi 'gyur ro zhes zer ba de mi rung ngo zhes ston to / /
ci'i phyir zhe na glags yod pa'i tshig nye bar gzhag pa brjod pas rjes su dpag pa rnam pa bzhi bstan pas glags yod pa'i skyon gyi bzhi po gzhan nyid mi 'dod na dam bcas pa nyams pa'i phyir ro zhes bya ba smras te /
slob dpon gyi zhal snga nas kyis me dang bud shing dag gzhan nyid du khas len pa la glags yod pa'i tshig nye bar bzhag la /
gal te shing las mi gzhan na / /
shing med par yang 'byung bar 'gyur / /
rtag tu 'bar ba nyid du 'gyur / /
'bar byed med pa'i rgyu las byung / /
rtsom pa don med nyid du 'gyur / /
de lta yin na las kyang med / /
ces bya ba dag brjod pas me dang bud shing dag gzhan ma yin par rjes su dpag pa rnam pa bzhi po don dam par me ni bud shing las gzhan ma yin te /
ltos pa dang bcas pa'i phyir dper na bud shing gi rang gi bdag nyid bzhin no zhes bya ba dang /
de bzhin du don dam par bud shing yang me las gzhan ma yin te /
ltos pa dang bcas pa'i phyir dper na me'i rang gi bdag nyid bzhin no zhes bya ba dang /
don dam par me ni bud shing las gzhan ma yin te /
rgyu dang ldan pa'i phyir dang rtsom pa dang bcas pa'i phyir dang las dang bcas pa'i phyir dper na bud shing gi rang gi bdag nyid bzhin no zhes bya ba dang /
de bzhin du don dam par bud shing yang me las gzhan ma yin te rgyu dang ldan pa'i phyir dang rtsom pa dang bcas pa'i phyir dang /
las dang bcas pa'i phyir dper na me'i rang gi bdag nyid bzhin no zhes bya ba dag bstan pas pha rol po dag 'jigs nas glags yod pa'i skyon bzhi po me dang bud shing dag gzhan nyid du sngar khas blangs pa de da 'dir mi 'dod na de lta na pha rol po dag gis dam bcas pa nyams pa'i phyir de ni bzang po ma yin no zhes bya bar sbyar ro / /
gzhan yang nyon cig ces bya ba la sogs pas kyang gal te pha rol po dag na re gang gi tshe mes khyab cing sreg bzhin pa de tsam bud shing zhes bya'i me med cing mi sreg pa'i tshe bud shing zhes mi bya bas des na me dang bud shing dag gzhan nyid yin yang rgyu med pa la sogs pa'i skyon gang dag bstan pa de dag tu mi 'gyur ro zhes zer na de la yang skyon gzhan dag yod kyis nyon cig ces ston to /
gang tshe de tsam de yin na / /
gang gis bud shing de sreg byed / /
gang gi tshe me'i rkyen gyis 'bar ba dang bcas pa de tsam bud shing de yin par brjod na /
gang gis bud shing de sreg par byed ces bya ba ni gal te pha rol po dag 'dod pa ltar gang gi tshe mes khyab cing sreg bzhin pa de tsam bud shing zhes bya ba ni de nyid me yin par gyur pas de las logs shig na me zhes bya ba gzhan med pa'i phyir me gang gis bud shing de sreg par byed de mi byed do / /
me gang gis khyab cing sreg bzhin pa de nyid me yin pa de las logs shig na bud shing yin pas brtag pa'i sreg bzhin pa gzhan yang med pas de'i phyir gang gi tshe mes khyab cing sreg bzhin pa de tsam du bud shing zhes bya'o zhes zer ba de mi rung ngo / /
sreg bzhin pa bud shing yin par mi rung ba'i khungs bstan pa'i phyir tha snyad du yang 'ba' zhig byung ba la ni bud shing zhes brjod cing 'bar ba dang bcas pa la ni me zhes bya'o zhes bya ba smras te /
kun rdzob kyi tha snyad du yang de skad brjod pa'i phyir sreg bzhin pa bud shing yin par mi 'thad do / /
don dam par ni skye ba bkag pa'i phyir ro zhes bya bas ni don dam par ni dngos po thams cad kyi skye ba bkag pa'i phyir me dang bud shing dag gi tha snyad kyang med pas des de sreg bzhin pa zhes bya ba'i tha snyad med do / /
skyes bu zin na yang de tsam de yin pa'i phyir gang gis gang la khyab par byed par 'thad de /
de'i phyir tshig de ni rang gi blo gros yangs par ston pa tsam du zad do zhes bya ba ni kun rdzob kyi tha snyad du me dang bud shing dag skyes par khas blangs pa'i phyogs la yang me'i rkyen gyis 'bar ba dang bcas pa de tsam bud shing de yin pa'i phyir me dang bud shing zhes dbyer med pas me gang gis bud shing gang la khyab par byed par 'thad de mi 'thad pas de'i phyir pha rol po dag sreg bzhin pa bud shing yin no zhes zer ba'i tshig de ni rang gi blo gros yangs par skon pa tsam du zad do / /
yang na 'di ni rnam par bshad pa'i brnag pa gzhan yin te zhes bya ba la sogs pas ni tshig le'ur byas pa'i phyed 'og ma shos de'i rnam par bshad pa gzhan ston to / /
de'i phyir 'di la byed pa po me'i mtshan nyid 'ga' zhig gis sreg bzhin pa na bud shing zhes bya grang na /
de yang sgrub pa sngar bstan pas rdzas su yod pa nyid bsal ba'i phyir med pas /
gang tshe de tsam de yin na / /
gang gis bud shing de sreg byed / /
gang gi tshe gzugs la sogs pa 'dus pa tsam dro ba'i mtshan nyid kyi reg pa'i khyad par dang ldan pa de tsam sreg pa dang tshos pa dang snang ba la sogs pa'i 'bras bu'i rgyu yin pa'i phyir de ni yin pa'i tshe na'o zhes bya ba smras te /
des ni pha rol po dag 'dod pa ltar sreg bzhin pa bud shing yin par brtag na byed pa po me'i mtshan nyid 'ga' zhig gis las bud shing gzhan zhig sreg bzhin pa na bud shing zhes bya grang na /
de yang sngar phung po brtag pa'i rab tu byed pa'i skabs su /
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
zhes sgrub pa sngar bstan pas gzugs rdzas su yod pa nyid bsal ba'i phyir me yang rdzas su med pas gang gi tshe gzugs la sogs pa 'dus pa tsam gang la dro ba'i mtshan nyid kyi reg pa'i khyad par yod pa de tsam sreg pa dang tshos pa dang snang ba la sogs pa'i 'bras bu'i rgyu yin pa'i phyir de me yin pa'i tshe na byed pa po me'i mtshan nyid 'ga' yang rdzas su med pas gang gis bud shing de sreg par byed de /
mi byed do zhes bstan to / /
yang na bud shing ni 'byung ba chen po bzhi po dag las me shas che bar ma gyur pa'am gsum po dag yin par brjod la /
'byung ba chen po bzhi 'am /
gsum po de dag kyang bsreg par bya ba dag yin gyi /
sreg par byed pa dag ma yin la /
me yang byung ba'am 'byung ba 'dus pa yin par pha rol po dag gis kyang shes pas de'i phyir nges par byar nus te zhes bya bas ni bud shing ci 'byung ba chen po bzhi po dag cha mnyam pa 'am /
yang na me'i khams ma gtogs pa gsum po dag yin par brjod la de dag kyang bsreg par bya ba dag yin gyi /
sreg par byed pa dag ma yin la me yang me'i khams kyi 'byung ba 'ba' zhig gam 'byung ba bzhi car 'dus pa yin par pha rol po dag gis kyang shes pas de'i phyir me dang bud shing zhes tha snyad gdags pa gnyi ga yang 'byung ba'i ngo bo nyid yin pas sreg pa'i byed pa po ma yin pa'i phyir mes bud shing sreg par mi byed par ston to / /
de'i phyir don dam par me ni bud shing sreg par byed pa ma yin te /
'byung ba yin pa'i phyir dper na chu la sogs pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na chu la sogs pa gsum ni 'byung ba yin pa'i phyir bud shing sreg par byed pa ma yin pa de bzhin du me yang 'byung ba yin pa'i phyir bud shing sreg par byed pa ma yin no / /
de bzhin du gzugs la sogs pa dang ldan pa nyid dang rags pa nyid dang gzugs kyi phung pos bsdus pa nyid dang phyi rol pa nyid dang skye ba can nyid dang rgyu can nyid yin pa'i phyir ro zhes bya ba la sogs pa'i gtan tshigs dag kyang brjod par bya'o zhes bya ba ni rjes su dpag pa snga ma'i sgrub pa'i chos ni 'di dag kyang yin par sbyar te /
don dam par me ni bud shing sreg par byed pa ma yin te /
gzugs la sogs pa dang ldan pa nyid yin pa'i phyir dang /
rags pa nyid yin pa'i phyir dang /
gzugs kyi phung pos bsdus pa nyid yin pa'i phyir dang phyi rol pa nyid yin pa'i phyir dang skye ba can nyid yin pa'i phyir dang /
rgyu can nyid yin pa'i phyir dper na chu la sogs pa bzhin no zhes bya ba lta bur sbyar bar bya'o / /
de'i phyir de ltar don dam par me ni sreg par byed pa nyid yin par mi 'thad pas /
gang tshe de tsam de yin na / /
gang gis bud shing de sreg byed / /
gang gi tshe skye ba'i khyad par la ltos nas tha snyad du me 'am bud shing zhes brjod pa'i tshe 'byung ba 'dus pa de tsam me 'am bud shing de yin na gang gis bud shing de sreg par byed ces bya ba ni rjes su dpag pa snga ma de'i don tshig le'ur byas pa dang sbyar ba yin te /
gang gi tshe 'byung ba chen po bzhi po cha mnyam pa'am me ma gtogs pa gsum po dag skye ba'i khyad par la ltos nas tha snyad du bud shing zhes brjod la /
me 'ba' zhig gam bzhi char las me shas che bar gyur pa skye ba'i khyad par la ltos nas tha snyad du me zhes brjod pa'i tshe 'byung ba 'dus pa de tsam me 'am bud shing de yin na bsreg par bya ba dang sreg par byed pa dbyer med pas me gang gis bud shing de sreg par byed de mi byed do / /
de lta bas na sreg bzhin pa na bud shing yin par 'gyur ro zhes bya ba la sogs pa de rigs pa ma yin no zhes bya ba ni / /
mjug bsdu ba dang tshad ma'i 'bras bu yin te /
pha rol po dag na re sreg bzhin pa bud shing yin pas me dang bud shing dag gzhan nyid yin yang rgyu med pa la sogs pa'i skyon du mi 'gyur ro zhes zer ba de rigs pa ma yin no / /
gal te sa la sogs pa dag dbyer med par gnas pa la sreg par byed pa me'i khams yod pa'i phyir dpe bsgrub par bya ba dang mi ldan no zhe na zhes bya ba ni pha rol po dag na re dbu ma pas sngar don dam par me ni bud shing sreg par byed pa ma yin te /
'byung ba yin pa'i phyir dper na chu la sogs pa bzhin no zhes rjes su dpag pa bstan pa'i dpe de mi rung ste /
sa dang chu dang rlung gi khams dbyer med par gcig tu gnas pa la sreg par byed pa me'i khams yod de /
'di ltar sa'i dong du shing tog bcug pa dag smin par 'gyur bas sa'i khams la yang me yod la chus phog na rtswa sha na dang dar b+ha dag tshos par 'gyur ba'i chu'i khams la yang me yod cing /
rlung gis phog pa'i 'bru dag smin par 'gyur bas rlung gi khams la yang me yod pas khyed kyi dpe chu la sogs pa dag la me yod pa'i phyir bud shing sreg par byed pa ma yin te zhes bsgrub par bya ba chos de de dag la med pas dpe bsgrub par bya ba dang mi ldan pas dper mi rung ngo zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de yang bsgrub par bya ba rigs mthun pa nyid kyis bsgrub par bya ba'i khongs su gtogs pa'i phyir ram /
sa la sogs pa dag rang gi mtshan nyid kyis dpe nyid du grub pa'i phyir skyon med do zhes bya ba smras te /
sa la sogs pa dag la me yod pa de yang don dam par mes bud shing sreg par byed pa ma yin pa bsgrub par bya ba dang rigs mthun pa nyid kyis de'i khongs su gtogs pa'i phyir de dag kyang bud shing sreg par byed pa ma yin pas dpe'i skyon med do / /
yang na sa'i rang gi mtshan nyid ni sra ba nyid yin /
chu'i ni gsher ba nyid /
rlung gi ni yang zhing g.yo ba nyid yin pas de dag sreg par byed pa ma yin pa nyid kyis don dam par mes bud shing sreg par byed pa ma yin pa'i dpe nyid du grub pa'i phyir yang dpe'i skyon med do / /
gal te 'di skad ces mes bud shing sreg par 'jig rten la grags pa dang /
lung las gsungs pa dang / /
mngon sum du mthong bzhin pa las khyed dbu ma pa me ni bud shing sreg par byed pa ma yin te zhes sgrub par byed pa la grags pa'i gnod pa la sogs pa'i skyon yod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
grags pa'i gnod pa la sogs pa dag gi skyon yang med de sngar lan btab zin pa'i phyir ro zhes bya ba smras te /
don dam par me ni bud shing sreg par byed pa ma yin te zhes dam bcas pa khyad par can byas pas grags pa'i gnod pa dang lung gi gnod pa dang mngon sum gyi gnod pa med do zhes sngar lan btab zin pa'i phyir ro / /
bye brag pa dag na re rdul phran bdag gi phyogs dang phrad pa la bdag dang ldan pa'i ma mthong bas bskyed pa'i las kyis rdul phran de bdag gi phyogs dang phral nas /
rdul phran gzhan dang phrad par byas te /
phrad pa rdul phran gnyis kyi gnas su byed do / /
rdul phran phrad pa dang bcas pa de gnyis kyis rdul phran gnyis pa zhes bya ba'i rdzas rtsom par byed do / /
rdul phran gnyis pas kyang ci skad bstan pa'i rnam pas rdul phran dang phrad pas rdul phran gnyis pa'i rdul phran zhes bya ba'i rdzas rtsom par byed pa la sogs pa'i rim gyis snang byed kyi rdzas brtsams pa me nyid dang 'brel ba'i phyir me yin la de bzhin du bsreg bya yang bud shing dang 'brel ba'i phyir bud shing yin te de gnyis ni rgyu dang rgyu can yin pa'i phyir phan tshun ltos pa yin no zhes zer ro zhes bya ba ni /
bye brag pa dag me dang bud shing dag gzhan nyid kyang yin la phan tshun ltos pa dang bcas pa yin pas ltos pa med pa la sogs pa'i skyon sngar bstan pa de dag kho bo cag gi phyogs la med do zhes zer ba'i gzhung yin te /
de dag gi gzhung las 'jig rten 'jig pa'i dus na sa la sogs pa 'byung ba chen po dag zhig cing rdul phran du gnas pa dag 'chags pa'i dus na rdul phran gang bdag gi phyogs dang phrad pa de la bdag de dang ldan pa'i ma mthong ba zhes bya ba chos dang chos ma yin pas bskyed pa spyi mthun gyi las kyi rdul phran bdag gi phyogs dang phrad pa de bdag gi phyogs dang phrad nas rdul phran gzhan dang phrad par byas te /
phrad pa zhes bya ba'i tshig gi don de rdul phran pa dag gi phyogs dang bral ba de dang gzhan dang phrad par byas pa de gnyis kyi gnas su byed do / /
rdul phran phrad pa dang bcas pa de gnyis kyi rdul phran gnyis pa zhes bya ba'i rdzas rtsom par byed do / /
rdul phran gnyis pa des kyang rdul phran gnyis pa'i rdul phran zhes bya ba rdul phran gsum pa'i rdzas rtsom par byed pa la sogs pa'i rim gyis snang byed kyi rdzas zhes bya ba me rtsom pa'i rgyu'i rdul phran dag brtsams pa de dag me nyid dang 'brel cing mer gyur pa ni me yin la /
rdul phran gnyis pa des rdul phran gsum pa'i rdzas rtsom par byed pa la sogs pa'i rim gyis bsreg bya'i rdzas zhes bya ba bud shing rtsom pa'i rgyu'i rdul phran dag brtsams pa de dag kyang bud shing nyid dang 'brel cing bud shing du gyur pa ni bud shing yin te /
me dang bud shing de gnyis ni bud shing ni rgyu yin la me ni rgyu can yin pa'i phyir phan tshun ltos pa yin no zhes grags pas des na de dag na re me dang bud shing dag gzhan nyid yin yang phan tshun ltos pa dang bcas pa'i phyir dbu ma pas sngar me dang bud shing dag gzhan nyid yin na ltos pa med pa'i phyir rtag tu 'bar ba dang 'bar byed med pa dang /
rtsom pa don med pa dang las med pa la sogs pa'i skyon du 'gyur ro zhes ci skad bstan pa de dag kho bo cag bye brag pa'i phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis de dag kyang /
gal te shing las me gzhan na / /
shing med par yang 'byung bar 'gyur / /
zhes bya ba la sogs pa rgyas par ci skad bstan pa dag gis dgag pa brjod par bya'o zhes bya ba la sogs pa smras te /
sogs pa'i sgras ni /
rtag tu 'bar ba nyid du 'gyur / /
'bar byed med pa'i rgyu las 'byung / /
rtsom pa don med nyid du 'gyur /
de lta yin na las kyang med / /
ces bya ba dag gis me dang bud shing gzhan nyid yin pa'i skyon ci skad bstan pa dag kyang bsdus te /
gzhan nyid dgag pa brjod par bya'o / /
don dam par snang byed ni me ma yin par gzung bar bya ste 'byung ba yin pa'i phyir dper na de las gzhan pa'i 'byung ba dag bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snang byed las gzhan pa'i 'byung ba chu la sogs pa dag ni 'byung ba yin pa'i phyir me ma yin par gzung bar bya ba de bzhin du snang byed kyang 'byung ba yin pa'i phyir me ma yin par gzung bar bya ste /
de ni bye brag pa dag na re rim gyis snang byed kyi rdzas brtsams pa me nyid dang 'brel ba'i phyir me yin la zhes zer ba de mi rung ste /
snang byed me'i ngo bo nyid ma yin pas me'i rdzas ma grub pa'i phyir sngar me ni bud shing sreg par byed pa ma yin te /
'byung ba yin pa'i phyir dper na chu la sogs pa bzhin no zhes smos pa de grub par bstan to / /
rtsom pa dgag pa yang don dam par me'i rdul phra rab dag ni me zhes bya ba'i rdzas rtsom par byed pa ma yin te /
rdul phra rab yin pa'i phyir dper na de las gzhan pa'i rdul phra rab dag bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me las gzhan pa chu'i rdul phra rab dag ni rdul phra rab yin pa'i phyir me zhes bya ba'i rdzas rtsom par byed pa ma yin pa de bzhin du me'i rdul phra rab dag kyang rdul phra rab yin pa'i phyir me zhes bya ba'i rdzas rtsom par byed pa ma yin te /
des na me'i rdul phra rab dag me'i rdzas rtsom par byed pa ma yin pas /
me'i rdzas ma grub pa'i phyir sngar me ni bud shing sreg par byed pa ma yin te /
'byung ba yin pa'i phyir dper na chu la sogs pa bzhin no zhes smos pa de grub par bstan to / /
ci ste dam bcas pa de'i don gang yin ci gzhan dag rtsom par byed pa yin nam /
rtsom par mi byed pa yin zhes bya ba ni pha rol po dag dbu ma pa'i rjes su dpag pa snga mas me'i rdul phra rab dag me zhes bya ba'i rdzas rtsom par byed pa ma yin par bstan pa'i gtan tshigs kyi don des ci me'i rdul phra rab dag me zhes bya ba'i rdzas rtsom par byed pa ma yin na de dag chu la sogs pa'i rdzas gzhan dag rtsom par byed pa yin nam /
'on te ci yang rtsom par mi byed pa yin zhes gal te gnyis su rtog pa yin no / /
des cir 'gyur zhes bya ba ni tshur dri ba yin no / /
de'i lan du gal te brtag pa snga ma ltar na ni dam bcas pa nyams so zhes bya ba ni de ltar na sngar dbu ma pas rdul phran thams cad so sor nges pa'i rdzas rtsom par byed pa ma yin par dam bcas la /
da 'dir gzhan dag rtsom par byed pa yin par khas blangs pas dam bcas pa nyams so / /
ci ste brtag pa phyi ma ltar na ni dpe med do zhe na zhes bya ba ni gal te de lta na 'dir rtsom par mi byed par sgrub pas sngar /
dper na de las gzhan pa'i rdul phra rab dag bzhin no zhes dpe bstan pa bsal bas des na dpe snga ma dag bsgrub par bya bas stong pas mi rung ngo zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
brtag pa snga ma ltar khas ma blangs pa'i phyir dang brtag pa phyi ma la yang sa la sogs pa me rtsom par byed pa ma yin par grub pa dag las gang yang rung ba dpe nyid yin pa'i phyir ro zhes bya ba smras te /
gzhan dag rtsom par byed pa yin par khas ma blangs pa'i phyir dam bcas pa nyams pa yang ma yin pa la sa la sogs pa me rtsom par byed pa ma yin par grub pa dag dpe nyid du nye bar gzhag pas dpe med pa yang ma yin no / /
yang na don dam par me ni me'i rdul phra rab dag gis brtsams pa ma yin par gzung bar bya ste /
'bras bu yin pa'i phyir dper na chu bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na chu ni 'bras bu yin pa'i phyir me'i rdul phra rab dag gis brtsams pa ma yin par gzung bar bya ba de bzhin du me yang 'bras bu yin pa'i phyir me'i rdul phra rab dag gis brtsams pa ma yin par gzung bar bya'o / /
de bzhin du byas pa nyid dang chud za ba nyid kyang skye ba can nyid yin pa'i phyir ro zhes bya ba la sogs pa'i gtan tshigs dag kyang brjod par bya'o zhes bya ba ni rjes su dpag pa snga ma'i sgrub pa'i chos ni 'di dag kyang yin par sbyar te /
don dam par me ni rdul phra rab dag gis brtsams pa ma yin par gzung bar bya ste /
byas pa nyid yin pa'i phyir dang chud za ba nyid yin pa'i phyir dang /
skye ba can nyid yin pa'i phyir dper na chu bzhin no zhes bya ba lta bur sbyar bar bya ste /
des ni me ni me'i rdul phra rab dag gis brtsams pa ma yin pas me'i rdzas ma grub pa'i phyir sngar me ni bud shing sreg par byed pa ma yin te /
'byung ba yin pa'i phyir dper na chu la sogs pa bzhin no zhes smos pa de ma grub par bstan to / /
grangs can dag gis snying stobs dang rdul shas che ba'i sgra dang reg pa dang gzugs dag ni me yin la /
mun pa shas che ba ni bud shing yin par smra zhing des de la khyab par 'dod pas bud shing gi rgyus me 'byung bas bud shing ni rgyu yin pa'i phyir me ni bud shing la ltos pa nyid yin pas /
thal bar 'gyur ba'i skyon yongs su spangs so zhes zer na zhes bya ba ni grangs can dag me dang bud shing dag rang bzhin gcig pas gzhan nyid kyang ma yin la /
snying stobs dang rdul dang mun pa'i shas che chung las me dang bud shing zhes kyang bya zhing phan tshun ltos pa dang bcas pa yang yin pas gzhan nyid kyi phyogs la skyon gang dag bstan pa de dag kho bo cag gi phyogs la med do zhes zer ba'i gzhung yin te /
de dag gi gzhung las sa la sogs pa 'byung ba thams cad la snying stobs dang rdul dang mun pa zhes bya ba yon tan gsum yod de /
de la snying stobs ni yang ba dang /
gsal ba'i bdag nyid yin la /
rdul ni g.yo ba dang 'jug par byed pa'i bdag nyid yin pas de'i phyir gzugs dang sgra dang reg pa de tsam gang la snying stobs dang rdul shas che ba ni me yin te /
me ni gzugs dang sgra dang reg pa'i skye mched dang ldan par 'dod do / /
mun pa ni lci ba dang gnas pa'i bdag nyid yin pas gzugs dang ro dang dri dang reg pa de tsam gang la mun pa shas che ba ni bud shing yin te /
sa ni gzugs dang ro dang dri dang reg pa'i skye mched dang ldan par 'dod do / /
de bas na me des bud shing de khyab cing sreg pa ni yon tan gsum po dag gi rang bzhin gcig pas gzhan nyid kyang ma yin la byed pa po dang las kyi tshul du ltos pa dang bcas pa yang yin par 'dod do zhes grags te /
des na dbu ma pas sngar gzhan nyid kyi phyogs la rtag tu 'bar ba dang 'bar byed med pa dang rtsom pa don med pa dang las med pa la sogs pa'i skyon du thal bar 'gyur ro zhes gang dag bstan pa de dag grangs can dag gi phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag kyang don dam par me ni bud shing sreg par byed pa ma yin te 'byung ba yin pa'i phyir dper na chu la sogs pa bzhin no zhes snga ma bzhin du dgag par bya'o zhes bya ba smras te /
grangs can dag gis yongs su brtags pa'i me ni 'byung ba yin pa'i phyir don dam par sreg pa'i ngo bo nyid ma yin te /
dper na chu la sogs pa bzhin no zhes bya bar bstan to / /
ci ste dam bcas pa'i don rnam par brtags nas de las gzhan pa'i ngo bo nyid dam ngo bo nyid med par rtog na phyogs snga ma la gnod pa dpe med do zhes rgol bar byed na zhes bya ba ni pha rol po dag dbu ma pa'i rjes su dpag pa snga ma me ni bud shing sreg par byed pa ma yin te zhes bstan pa'i gtan tshigs de la dam bcas pa de'i don gang yin /
me sreg par byed pa'i ngo bo nyid ma yin pa de las gzhan pa gsher ba la sogs pa'i ngo bo nyid yin nam 'on te gang gi ngo bo nyid kyang ma yin /
des cir 'gyur gal te brtag pa snga ma ltar na ni dam bcas pa nyams so / /
ci ste brtag pa phyi ma ltar na ni dpe med do zhes rgol bar byed na'o / /
de'i lan du 'dir 'grel pa byed pa nyid kyis /
de la 'dir dgag pa de ni sreg pa nyid dgag pa kho nas mthu zad pa yin pa'i phyir dang /
sreg pa ma yin pa'i ngo bo nyid yin pa'i sgra'i don ni sgra gzhan gyis bstan par bya ba yin pa'i phyir phyogs snga ma la gnod pa yang med la sa la sogs pa sreg pa'i ngo bo nyid ma yin par grub pa dag nyid dpe yin pa'i phyir dpe med pa yang ma yin no zhes bya ba smras te /
me ni sreg pa'i ngo bo nyid ma yin no zhes bya ba'i dgag pa de ni dpe med par dgag pa'i don yin gyi ma yin par dgag pa'i don ma yin pas des na me de chu la sogs pa gzhan gyi ngo bo nyid yin par khas ma blangs pa'i phyir dam bcas pa nyams pa yang ma yin la /
sa la sogs pa sreg pa'i ngo bo nyid ma yin par grub pa dag dpe nyid du nye bar gzhag pas dpe med pa yang ma yin no / /
dpyad pa rgyas pas chog go zhes bya ba ni me dang bud shing dag gzhan nyid ma yin par bstan pa'i tshig le'ur byas pa snga ma dag gi don dpyad pa rgyas par bstan pas chog gis /
da ni tshig le'ur byas pa 'og ma dag gi skabs nyid bshad par bya'o zhes bya ba'i tha tshig go / /
yang gzhan yang zhes bya ba la sogs pas kyang me dang bud shing dag gzhan nyid du khas len pa'i phyogs la glags yod pa'i tshig 'di dag tu yang 'gyur ro zhes ston to / /
de nyid bstan pa'i phyir /
gzhan na mi phrad phrad med na / /
sreg par mi 'gyur mi sreg na / /
'chi bar mi 'gyur mi 'chi na / /
rang gi rtags dang ldan par gnas / /
zhes bya ba smras so / /
gzhan na mi phrad ces bya ba bstan pa'i phyir me gzhan yin na bud shing dang mi phrad de gzhan yin pa'i phyir dper na de nyid bud shing dang ma phrad pa bzhin no zhes bya ba smras te /
de dag ni chos can dang /
bsgrub par bya ba chos dang /
bsgrub pa'i chos dang /
dpe yin par go rims bzhin du sbyar te /
dper na me de nyid bud shing thag ring po na 'dug pa dang ma phrad pa ni bud shing de las gzhan yin pa'i phyir bud shing de dang mi phrad pa de bzhin du me gzhan yin pa de yang bud shing las gzhan yin pa'i phyir bud shing dang mi phrad do / /
phrad pa med na sreg par mi 'gyur zhes bya ba bstan pa'i phyir phrad pa med na sreg par mi 'gyur te /
'dir me dang bud shing dag kyang byed pa po dang las kyi mtshan nyid kyis 'brel cing phrad par 'dod pa'i phyir ro zhes bya ba smras te /
ci ltar me bud shing dang ma phrad pa la byed pa po nyid med cing bud shing me dang ma phrad pa la yang las nyid med pa de bzhin du 'dir yang me dang bud shing phrad pa med pa la sreg par byed pa dang bsreg par bya ba'i mtshan nyid du 'brel pa med pas phrad pa med na sreg par mi 'gyur ro / /
ci ste phrad pa med kyang sreg par 'gyur na ni phyogs gcig na 'dug pas 'gro ba mtha' dag sreg par 'gyur bas de'i phyir phrad pa de mi 'thad pas gzhan nyid yin yang sreg bzhin pa na bud shing yin no zhes gang smras pa de ni mi 'thad do / /
mi sreg na 'chi bar mi 'gyur zhes bya ba bstan pa'i phyir mi sreg na 'chi bar mi 'gyur te /
bud shing med pa yang grub pa'i phyir ro zhes bya ba smras te /
'di ltar mes bud shing sreg na ni bud shing zad pas 'chi bar yang 'gyur ba zhig na /
mi sreg pa la 'chi ba rgyu med pa las 'byung bar mi 'gyur te /
bud shing med par yang me grub na bud shing mi sreg kyang 'chi bar mi 'gyur ro / /
mi 'chi na rang gi rtags dang ldan par gnas pa zhes bya ba bstan pa'i phyir /
mi 'chi na rang gi rtags dang ldan par gnas par 'gyur te /
rang gi rgyu med par ther zug tu gnas par 'gyur ro zhes bya ba smras te /
mi 'chi na me'i rang gi rgyu bud shing med par rang gi rtags 'bar ba dang snang ba dang sreg pa la sogs pa dang ldan zhing theg zug tu gnas par 'gyur ro / /
ci ste me de bud shing las gzhan nam 'on te gzhan ma yin te de las gzhan nyid yin par dam 'cha' ba la ni ci skad bstan pa'i skyon du 'gyur bar dgongs so zhes bya bas ni de ltar gzhan nyid du khas len pa'i phyogs la glags yod pa'i tshig de dag tu 'gyur bar bstan nas 'dir pha rol po dag gzhan nyid du khas len tam mi len ces brnan te dri ba dang /
gal te gzhan nyid du khas len na mi phrad pa dang sreg par mi 'gyur ba dang 'chi bar mi 'gyur ba dang rang gi rtags dang ldan par gnas pa'i skyon du 'gyur bar mdo mdzad pas dgongs so zhes bstan to / /
de la 'dir glags yod pa'i tshig yin pa'i phyir mi phrad pa la sogs pa'i chos rnams kyi skabs kyi don bsgrub par nus pas de'i dbang gis rjes su dpag pa brjod par mi bya ste zhes bya ba ni gzhan nyid yin par smra ba'i phyogs de la tshig le'ur byas pa gong ma'i skabs 'dir gzhan yin na mi phrad do / /
phrad pa med na sreg par mi 'gyur ro / /
mi sreg na 'chi bar mi 'gyur ro / /
mi 'chi na rang gi rtags dang ldan par gnas par 'gyur ro zhes bya ba lta bu'i glags yod pa'i tshig yin pa'i phyir mi phrad pa dang sreg par mi 'gyur ba dang 'chi bar mi 'gyur ba dang /
rang gi rtags dang ldan par gnas par 'gyur ba'i chos rnams kyi skabs kyi don phrad pa dang sreg par 'gyur ba dang 'chi bar 'gyur ba dang rang gi rtags dang ldan par gnas par mi 'gyur ba dag sgrub nus pas glags yod pa'i tshig de'i dbang gis gzhan yin pa dang mi phrad pa dang sreg par mi 'gyur ba dang 'chi bar mi 'gyur ba dang rang gi rtags dang ldan par gnas par 'gyur ba'i rjes su dpag pa ni brjod par mi bya'i zhes bya bar sbyar ro / /
ci'i phyir de ltar rjes su dpag pa brjod par mi bya zhe na /
de'i phyir gzhan nyid rang la ma grub pa'i phyir dang /
mi phrad par bstan par mi bya ba'i phyir ro zhes bya ba smras te /
me dang bud shing dag gzhan nyid yin par nged dbu ma pa rang la ma grub pa'i phyir gzhan nyid yin par rjes su dpag pa brjod par mi bya zhing /
nged dbu ma pas mi phrad pa dang sreg par mi 'gyur ba dang 'chi bar mi 'gyur ba dang /
rang gi rtags dang ldan par gnas par yang bstan par mi bya ba'i phyir mi phrad pa la sogs par rjes su dpag pa brjod par mi bya'o / /
gal te gzhan dag 'di skad ces tshig le'ur byas pa de'i don gzhan yin no zhes bya ba dang mi phrad do zhes bya ba dang sreg par mi 'gyur ro zhes bya ba dang 'chi bar mi 'gyur ro zhes bya ba dang /
rang gi rtags dang ldan par gnas par 'gyur ro zhes bya ba de dag sgra ci bzhin kho nar gzung bar bya ba ma yin nam zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
sgra ci bzhin yang ma yin te / /
zhes bya ba smras so / /
'o na ci lta bu yin zhe na /
de'i phyir 'di ltar gzhan nyid dgag pa bstan pa'i tshig gi don yin no zhes bya ba smras te /
glags yod pa'i tshig de dag ni sgra ci bzhin ma yin te de dag las bzlog pas me dang bud shing dag gi gzhan nyid dgag pa bstan pa'i tshig gi don yin no / /
gzhan nyid dgag pa de yang bsdigs pas bstan par bya ba ma yin gyi 'di ltar byed pa po dang las dag gi gzhan nyid dgag pa bzhin du grags pa yin no zhes bya ba ni me dang bud shing dag gi gzhan nyid dgag pa de yang glags yod pa'i tshig tsam gyis bsdigs pas gzhan nyid ma yin par mi 'grub kyi /
rjes su dpag pa'i tshad mas bsgrub dgos pas 'dir de dag gzhan nyid ma yin par bsgrub pa'i rjes su dpag pa ni sngar byed pa po dang las brtag pa'i skabs su /
byed pa po la brten byas shing / /
las kyang byed po de nyid la / /
brten nas 'byung ba ma gtogs par / /
'grub pa'i rgyu ni ma mthong ngo / /
zhes bstan pa bzhin du grags pa yin pas de bzhin du ci rigs par sbyar ro / /
yang na /
gang zhig gang dang lhan cig pa / /
gzhan nyid du mi 'thad do zhes 'og nas ston par 'gyur bas 'dir bstan par mi bya'o zhes bya ba ni yang na gzhan nyid dgag pa'i rjes su dpag pa ni 'og nas phrad pa brtag pa'i rab tu byed pa las de skad du ston par 'gyur bas da 'dir bstan par mi bya'o zhes bya ba yin no / /
'dir smras pa /
gal te khyed skyes pa dang bud med dag gzhan nyid yin yang phrad pa khas mi len na ni des na me dang bud shing dag kyang phrad pa med pas 'di lta ste /
gzhan na mi phrad phrad med na / /
sreg par mi 'gyur mi sreg na / /
'chi bar mi 'gyur mi 'chi na / /
rang gi rtags dang ldan par gnas / /
zhes bya ba la sogs pa'i skyon de dag tu 'ang 'gyur grang na / /
'jig rten thams cad la skyes pa dang bud med dag gzhan nyid yin yang phrad par grags pa bsnyon par mi nus pas de'i phyir /
ci ltar bud med skyes pa dang / /
skyes pa'ang bud med phrad pa bzhin / /
gal te shing las me gzhan yang / /
shing dang phrad du rung bar 'gyur / /
zhes smra bar nus so zhes bya ba la 'dir pha rol po dag gi bsam pa ni 'di yin te /
gal te skyes pa dang bud med dag gzhan nyid yin yang phrad par mi 'gyur na ni de las me dang bud shing dag gzhan yin pa la'ang phrad pa la phrad pa med pas /
gzhan na mi phrad phrad med na / /
sreg par mi 'gyur mi sreg na / /
zhes bya ba la sogs pa'i de skyon dag tu'ang 'gyur grang na /
'jig rten thams cad la skyes pa dang bud med dag gzhan nyid yin yang phrad par grags pa khyod kyis bsnyon par mi nus pas de'i phyir /
ci ltar bud med skyes pa dang / /
skyes pa'ang bud med phrad pa bzhin / /
zhes bya ba la sogs pa smra bar nus te /
des na gzhan nyid yin yang phrad par rung bas khyod kyis /
gzhan ni mi phrad ces bya ba la sogs pa smras pa'i skyon du mi 'gyur ro zhes zer ba yin no / /
bzhin zhes bya ba'i sgra ma gsungs kyang ci ltar zhes bya ba'i sgra'i rjes su dpag na zla yin pa'i phyir yod par blta bar bya'o zhes bya ba ni /
ci ltar bud med skyes pa dang / /
skyes pa'ang bud med phrad pa bzhin / /
zhes bya ba'i skabs kyi bzhin zhes bya ba'i sgra mdo mdzad pas dngos su ma gsungs kyang /
ci ltar bud med skyes pa dang / /
zhes bya ba'i skabs kyi ci ltar zhes bya ba'i sgra'i rjes su dpag na ci ltar zhes bya ba'i sgra'i zla de ltar zhes bya ba yin la /
de ltar zhes bya ba dang de bzhin zhes bya ba ni don gcig pas 'dir yang de yod par blta bar bya'o zhes bya ba sgra bsdeb pa'i tshig yin no / /
phyed gong ma shos bsnor nas rnam par bshad par bya ste zhes bya ba ni tshig le'ur byas pa 'di mdo mdzad pas ni /
gal te shing las me gzhan yang / /
shing dang phrad du rung bar 'gyur / /
ci ltar bud med skyes pa dang / /
skyes pa'ang bud med phrad pa bzhin / /
zhes go rims de ltar gsungs mod kyi 'dir 'grel pa byed pas phyed gong ma dang 'og ma bsnor te de rnam par bshad par bya'o / /
ci'i phyir bsnor zhe na /
de'i phyir smra bar 'dod pa'i don bstan sla ba'i phyir ro zhes bya ba smras te /
dpe sngar smos na dngos kyi don bstan sla ba'i phyir ro / /
de la 'dir tshig gi don ni mi mthun pa'i phyogs la yang sgrub pa'i chos bstan pa'i phyir ma nges pa nyid du bstan pa yin te zhes bya ba ni tshig le'ur byas pa 'di'i don ni /
ci ltar bud med skyes pa dang / /
skyes pa'ang bud med phrad pa bzhin / /
zhes bya bas gzhan nyid ma yin pa'i mi mthun pa'i phyogs gzhan nyid la yang sgrub pa'i chos phrad pa'i mtshan nyid yod par bstan pa'i phyir sngar dbu ma pas /
gzhan na mi phrad ces gang smras pa de ma nges pa nyid bstan pa yin no / /
ma nges pa de nyid kyi dpe bstan pa'i phyir dper na 'ga' zhig gis sgra rtag ste gzugs can yin pa'i phyir ro zhes smras pa la /
la la na re ci ltar las gzugs can mi rtag pa ltar sgra yang de bzhin no zhes zer bas des de skad smras pa ma nges pa nyid du bstan par shes pa bzhin no zhes bya ba smras te /
dper na brda sprod pa 'ga' zhig gis phyogs snga ma de skad smras pa la /
rigs pa can la sogs pa la la phyogs phyi ma de skad smras pas phyogs snga ma smra ba'i tshig de ma nges pa nyid du bstan par shes pa de bzhin du 'dir yang khyed dbu ma pas /
gzhan na mi phrad ces bya bas me dang bud shing dag gzhan nyid yin na mi phrad do zhes smras pa de la /
'dir kho bo cag gis /
ci ltar bud med skyes pa dang / /
skyes pa'ang bud med phrad pa bzhin / /
zhes bya bas skyes pa dang bud med dag gzhan nyid yin yang phrad du rung bar smras pas khyed dbu ma pa'i tshig de ma nges pa nyid du bstan par shes par bya'o zhes zer ro / /
de skad ces zer ba de'i [(]len [,]lan [)]du 'grel pa byed pa nyid kyis 'dir bshad pa /
gal te me dang shing dag ni / /
gcig gis gcig ni bsal gyur na / /
shing las me gzhan nyid yin yang / /
shing dang phrad par 'dod la rag /
ces bya ba smras te /
tshig le'ur byas pa 'di'i bsdus pa'i don ni gal te me dang bud shing dag gcig gis gcig bsal te /
phan tshun gzhan nyid yin par gyur na ni des pha rol po dag zer ba ltar shing las me gzhan nyid yin yang ci ltar bud med dang /
skyes pa dag phrad pa bzhin du phrad par yang 'dod la rag ste /
de lta na gcig pa nyid kyi mi mthun pa'i phyogs gzhan nyid yod cing de la sgrub pa'i chos phrad pa'i mtshan nyid kyang yod pas dbu ma pas sngar gzhan na mi phrad ces gang smras pa de ma nges pa nyid du'ang 'gyur ba zhig na /
dbu ma pas sngar rkyen brtag pa la sogs pa'i skabs man chad du don dam par dngos po rnams kyi skye ba dang gzhan nyid bkag zin pas des na me dang bud shing dag gcig gis gcig bsal zhing gzhan nyid du ma grub pa bzhin du skyes pa dang bud med dag kyang gcig gis gcig bsal zhing gzhan nyid du ma grub pas /
me dang bud shing dag gzhan nyid du ma grub pa'i mi mthun pa'i phyogs skyes pa dang bud med dag gzhan nyid du grub pa yang med la gzhan nyid ma grub na gzhan gnyis yul tha mi dad par 'byung ba'i mtshan nyid kyi phrad pa yang med pas dbu ma pa'i sgrub pa snga ma gzhan na mi phrad ces bya ba de ma nges pa nyid ma yin no zhes ston to / /
gal te me dang shing dag gcig gis gcig bsal bar gyur na zhes bya ba ni byed pa po dang las su 'brel pa'i mtshan nyid med par gyur na zhes bya ba'i tha tshig go zhes bya ba ni /
gal te me dang bud shing dag gzhan nyid yin zhing byed pa po dang las su 'brel pa'i mtshan nyid kyi phrad pa med par gyur na zhes bya ba'i tha tshig go / /
shing las me gzhan nyid yin yang / /
shing dang phrad par 'dod la rag /
ces bya ba ni khyod 'dod pa dag bud med dang skyes pa dag bzhin du phrad par 'dod la rag na zhes glags yod pa'i sgo nas khas blangs na lan 'debs par 'dod pa yin no zhes bya ba ni dbu ma pa'i phyogs la don dam par me dang bud shing dag gzhan nyid du ma grub pas phrad pa yang med mod kyi /
gzhan nyid ma grub na phrad pa yang mi 'grub pa'i glags yod pa'i sgo nas pha rol po dag zer ba ltar bud med dang skyes pa dag bzhin du /
me dang bud shing dag kyang phrad par dbu ma pas khas blangs nas phrad pa med par lan 'debs par 'dod pa yin na / /
glags yod pa'i sgo nas khas blangs pa nyid bstan pa'i phyir 'di ltar kho bos gal te phan tshun ltos pa med pa dag gzhan yin pa'i phyir yul tha mi dad par 'byung ba'i mtshan nyid kyi phrad pa bsal bar gyur na ni gtan tshigs ma nges pa nyid du 'gyur zhing dam bcas pa'i don de yang 'thad par 'gyur ba zhig na zhes bya ba smras te /
dbu ma pas me dang bud shing dag phrad pa med par bsal ba de /
gal te de dag phan tshun ltos pa med cing gzhan nyid yin pa'i phyir zhes bya ba'i gtan tshigs kyis yul tha mi dad par 'byung ba'i mtshan nyid kyi phrad pa med par bsal bar gyur na ni des na dbu ma pa'i gtan tshigs gzhan na mi phrad ces bya ba de ma nges pa nyid du 'gyur zhing pha rol po dag gis dam bcas pa'i don /
ci ltar bud med skyes pa dang / /
skyes pa'ang bud med phrad pa bzhin / /
zhes bya ba de yang 'thad par 'gyur ba zhig na zhes glags yod pa'i sgo nas khas blangs pa yin no / /
glags yod pa'i sgo nas khas blangs nas de las bzlog ste skabs kyi don nyid kyis phrad pa med par lan gdab pa bstan pa'i phyir me dang /
bud shing dag ni rnam pa de ltar mi 'dod de de dag la byed pa po dang las su 'brel pa'i mtshan nyid kyi phrad pa gzhan med na mi 'byung ba med pas zhes bya ba smras te /
me dang bud shing dag ni phan tshun ltos pa med pa dang /
gzhan nyid yin pa zhes bya ba'i rnam pa de ltar dbu ma pa mi 'dod de /
de dag phan tshun ltos te gdags pa dang gzhan nyid ma yin par 'dod de /
de ltar gzhan nyid ma yin pas me dang bud shing de dag la phrad pa med do / /
phrad pa'i mtshan nyid bstan pa'i phyir byed pa po dang las su 'brel pa'i mtshan nyid kyi phrad pa gzhan med na mi 'byung ba zhes smos te /
byed pa po dang las su 'brel ba'i mtshan nyid ni phrad pa yin la /
phrad pa de ni gzhan med na mi 'byung gi gzhan yod na 'byung ba yin no / /
de lta bu'i phrad pa de dag la med de de dag gzhan pa nyid du ma grub pa'i phyir ro / /
de ltar me dang bud shing dag gzhan nyid du ma grub pa'i phyir phrad pa med pa yin pa las /
shing las me gzhan nyid yin yang / /
shing dang phrad par 'dod la rag /
ces glags yod pa'i sgo nas khas blangs pa bstan pa'i dgos pa gang yin zhe na /
de'i phyir gzhan nyid du smra ba rnams kyi dam bcas pa la glags yod pa'i sgo nas yang dag par chos kyi khyad par bsal ba'i skyon yod par bstan pa yin gyi /
rang dbang rjes su dpag pa bstan pa ni ma yin no zhes bya ba smras te /
shing las me gzhan nyid yin yang / /
shing dang phrad par 'dod la rag /
ces smos pa'i dgos pa ni gang la gzhan nyid yod pa de la phrad pa med de /
dper na snang ba dang mun pa lta bu yin pas pha rol po dag me dang bud shing dag gzhan nyid yin par 'dod pa de dag gi dam bcas pa la gzhan nyid yin na mi phrad pa'i glags yod pa'i sgo nas /
don dam par sgrub pa'i chos phrad pa zhes bya ba'i khyad par bsal ba'i skyon yod par bstan pa yin gyi phrad par 'dod la rag ces bya ba'i tshig rang dbang du phrad pa yod pa'i rjes su dpag pa bstan pa ni ma yin no / /
skabs kyi don gyis phrad pa med par lan gdab pa'i mjug bsdu ba bstan pa'i phyir /
des na skyes pa dang bud med dang skyes pa dag phrad pa ci skad smras pa dag mi srid pas mi mthun pa'i phyogs med pa'i phyir ma nges pa nyid ma yin pas pha rol po'i tshig de ni 'khrul pa tsam ste rang gi blo gros yangs par ston pa yin no zhes bya ba smras te /
sngar pha rol po dag gis /
ci ltar bud med skyes pa dang / /
skyes pa'ang bud med phrad pa bzhin / /
zhes gang smras pa de grub na ni des na dbu ma pas gzhan na mi phrad ces bshad pa'i gtan tshigs de'i mi mthun pa'i phyogs yod pas dbu ma pa'i gtan tshigs de ma nges pa nyid yin pa zhig na /
skyes pa dang bud med dag gzhan nyid kyang yin la phrad pa yang 'dod pa de ni ci ltar me dang bud shing dag gzhan nyid ma yin pas phrad pa med par bsgrub par bya ba de dang rigs mthun pa nyid kyis bsgrub par bya ba'i khongs su gtogs pas mi mthun pa'i phyogs med pa'i phyir dbu ma pa'i gtan tshigs ma nges pa nyid ma yin pas pha rol po'i tshig /
ci ltar bud med skyes pa dang / /
skyes pa'ang bud med phrad pa bzhin / /
gal te shing las me gzhan yang / /
shing dang phrad du rung bar 'gyur / /
zhes bya ba de ni khams 'khrugs pa'am /
gdon gyis brlams pa 'khrul pa'i tshig dang 'dra ste /
don 'grub pa'i 'bras bu med pas rang gi blo gros yangs par ston pa yin no / /
'di skad bstan te /
pha rol po dag 'dod pa lta bu'i dngos po phan tshun ltos pa med pa yul tha dad par byung ba gzhan nyid yin pa dag la ni phrad pa med de /
'di ltar gzhan nyid yin pa la phrad pa med de mi mthun pa'i phyir dper na snang ba dang mun pa bzhin no / /
gal te gzhan nyid dang mtshan nyid tha dad pa nyid yin na ni ci ltar phrad ci ste phrad na ni /
ci ltar gzhan nyid dang mtshan nyid tha dad pa yin /
'on te dus gcig tu phrad na ni gzhan nyid ces kyang byar mi rung ngo / /
gang dag gzhan nyid du ma grub pa de dag la phrad pa yang mi 'grub pas des na dbu ma pas /
gzhan na mi phrad ces gang smras pa de grub po / /
gal te pha rol po dag 'di skad ces phrad du zin kyang skyes pa'ang bud med nyid du mi 'gyur la /
bud med kyang skyes pa nyid du mi 'gyur bas des na khyod kyi gtan tshigs mi mthun pa'i phyir zhes bya ba de ma grub po zhe na /
de ni bzang po ma yin te /
don dam pa dpyad pa la ngo bo nyid dang yang dag pa nyid dang dngos po nyid gzung bar bya ba yin gyi /
skyes pa dang bud med dag gi rdul phra rab dper na chu dang 'o ma dag gam gdon dang rims nad lus la zhen pa ltar yan lag dang yan lag can gyi bdag nyid thams cad kyis phrad pa ma yin pa dag phrad pa'i ngo bo nyid dang yang dag pa nyid dang dngos po nyid yin par gzung bar mi bya'o / /
skyes pa dang bud med dag gi pags pa'i phyi rol gyi rdul phra rab dag phrad pa ni phyogs gcig phrad pa yin gyi bdag nyid thams cad kyis phrad pa ma yin no / /
gal te phyogs gcig phrad pa de la phrad pa zhes brjod na ni de lta na phrad pa zhes bya ba tha snyad pa yin gyi dngos nyid ma yin te /
bdag nyid thams cad kyi phrad pa de la med pa'i phyir ro / /
ci ste yang pha rol po dag 'di skad ces gal te skyes pa dang bud med dag la bdag nyid thams cad kyis phrad pa med pas kho bo cag gi dpe ma grub kyang /
ci ltar khyod zer ba ltar dper na chu dang 'o ma dag gam gdon dang rims nad lus la zhen pa dag yan lag dang yan lag can gyi bdag nyid thams cad kyis phrad pa bzhin du me dang bud shing dag kyang bdag nyid thams cad kyis phrad par 'gyur bas /
des na kho bo cig gi dpe 'grub pas khyed kyi bsgrub par bya ba'i mi mthun pa'i phyogs yod pa'i phyir khyed kyi gtan tshigs gzhan na mi phrad ces bya ba de ma nges pa nyid do zhe na /
de yang bzang po ma yin te /
kho bos skyes pa nyid dang gzhan nyid bkag zin pas dngos po rnams la gzhan nyid med do / /
gzhan nyid med pas kho bo gang gis ma nges pa nyid du 'gyur ba'i gzhan nyid yin pa'i phyir phrad pa med do zhes phrad pa sel bar mi byed kyi gzhan nyid ma grub pa'i phyir phrad pa med do zhes phrad pa sel bar byed pas chu dang 'o ma dag dang gdon dang rims nad dang lus dag la yang don dam par gzhan nyid med pas de dag la phrad pa yang med pa'i phyir khyed kyi dpe de dag kyang bsgrub par bya ba dang rigs mthun pa nyid kyis bsgrub par bya ba'i khongs su gtogs pas mi mthun pa'i phyogs med pa'i phyir kho bo'i gtan tshigs ma nges pa nyid ma yin la /
khyed kyis dam bcas pa nyid mi 'thad pa nyid so na gnas so / /
de'i phyir de ltar me dang bud shing dag gcig pa nyid dang gzhan nyid du ma grub pa'i phyir rab tu byed pa'i dang por smras pa'i sgrub pa'i dpe ma tshang ba nyid do zhes bya ba ni de yan chad du me dang bud shing dag gcig pa nyid dang gzhan nyid du brtag pa gnyi ga'i mjug bsdu ba dang tshad ma'i 'bras bu yin te /
de ltar me dang bud shing dag gcig pa nyid dang gzhan nyid du ma grub pa'i phyir pha rol pos rab tu byed pa 'di'i dang por don dam par nye bar len pa po dang nye bar blang ba dag yod pa kho na yin te /
phan tshun ltos pa'i phyir dper na me dang bud shing bzhin no zhes smras pa'i sgrub pa de'i dpe ma grub po / /
'dir smras pa / /
don dam par me dang bud shing dag ni yod pa kho na yin te /
phan tshun ltos pa'i phyir ro / /
'di na gang dag med pa de dag la ni phan tshun ltos pa med pa nyid de /
dper na ri bong gi rwa dag bzhin no / /
me dang bud shing dag la ni me 'di'i bud shing ni 'di'o / /
bud shing 'di'i sreg pa ni 'di'o zhes phan tshun ltos pa nyid yin pas de'i phyir me dang bud shing dag ni yod pa kho na yin te /
de dag yod pa'i phyir /
dngos kyi don 'grub po zhes bya ba ni yang pha rol po dag dpe sgrub pa'i phyir rjes su dpag pa gzhan ston pa yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na ri bong gi rwa la sogs pa gang dag med pa de dag la phan tshun ltos pa med kyi /
me dang bud shing la sogs pa gang dag yod pa de dag la ni phan tshun ltos pa yod pa'i phyir de dag don dam par yod pa kho na yin te /
dper na me dang bud shing de dag yod pa'i phyir dngos kyi don dam par nye bar len pa po dang nye bar blang ba dag yod pa kho na yin te zhes bya ba de 'grub bo / /
de'i phyir de grub pas don dam par phung po la sogs pa dag yod pa kho na yin te /
bcom ldan 'das kyis de dag la brten nas nye bar len pa po dang nye bar blang ba dag bstan pa'i phyir ro / /
de ltar gtan tshigs grub pas 'dod pa 'grub po zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
gal te shing ltos me yin na / /
gal te me ltos shing yin na / /
gal te ltos pa'i me dang shing / /
dang por grub pa gang zhig yin / /
zhes bya ba smras te /
phyed gong mas ni pha rol po'i gzhung bsnan pa bstan la phyed 'og mas ni tshu rol gyi phyogs bstan to / /
de nyid bstan pa'i phyir ci bud shing gang la ltos nas me grub pa 'am /
'on te me gang la ltos nas bud shing 'grub pa'i me dang bud shing dag las dang por grub pa gang zhig yin te de dag la gang la ltos nas gang yang rung ba 'grub par 'gyur ba'i dang por grub pa gcig kyang med do zhes bya bar dgongs so zhes smras so / /
de nyid kyi mjug bsdu ba dang tshad ma'i 'bras bu bstan pa'i phyir /
de ltar don dam par ltos pa mi 'thad pa'i phyir gtan tshigs kyi don ma grub pa nyid dang dpe'i skyon de nyid yod do / /
kun rdzob pa'i gtan tshigs yin par rtog na ni don 'gal ba nyid dang sgrub pa'i dpe ma tshang ba nyid kyi skyon de nyid yod do zhes bya ba smras so / /
ci ste yang bud shing dang por grub pa'i phyir skyon med do snyam na zhes bya ba ni pha rol po dag na re 'di ni 'jig rten thams cad dgun ma byung ba'i snga rol du bud shing sdud par byed pas de ltar bud shing sngar grub pa la ltos nas phyis me yod par 'gyur bas /
de'i phyir ltos pa yod pa'i phyir gtan tshigs grub pas dpe 'grub po zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de'i phyir bshad pa /
gal te shing ltos me yin na / /
me grub pa la sgrub par 'gyur / /
zhes bya ba smras te /
gal te bud shing dang por grub la de la ltos nas me yin par 'gyur na de lta na me grub zin pa la yang sgrub par 'gyur ba yin no / /
ci'i phyir zhe na /
'di ltar me grub na bud shing la ltos par 'thad kyi me ma grub cing med na ci ltar bud shing la ltos par byed de de'i phyir bud shing med par yang me rang gi grub par ltos par nus pa la khyod yang bud shing la ltos nas sgrub pa'i skyon du 'gyur bas de mi rung ngo / /
de nyid bstan pa'i phyir /
me grub pa la brjod pa khyad par can bsnyad pa nyid kyi phyir bud shing la ltos pa'i phyir ro zhes bya bar dgongs so zhes bya ba smras te /
gal te bud shing la ltos nas me yin par rtog na me sngar ma grub na bud shing la ltos par mi nus pas me sngar grub zin pa bud shing la ltos nus pa'i ngo bo nyid du yod pa la sgrub pa'i skyon du 'gyur bas /
tshig de ni me grub zin pa la me 'di'i bud shing ni 'di'o / /
bud shing 'di'i sreg pa ni 'di'o zhes brjod pa khyad par can bsnyad pa nyid kyi phyir bud shing la ltos pa yin pa'i phyir me sngar grub zin pa la khyad par de tsam zhig sgrub pa yin gyi des me snga na med pa bsgrub par mi nus pas de ni mi rung ngo zhes bya bar mdo mdzad pas dgongs so / /
de ltar rtog pa la skyon de 'ba' zhig tu 'gyur bar yang ma zad de /
skyon gzhan yang bstan pa'i phyir /
bud par bya ba'i shing la yang / /
me med par yang 'gyur ba yin / /
zhes bya ba smras te /
de lta na bud shing la'ang me med par 'gyur ba yin no / /
ci'i phyir zhe na /
'di ltar bud shing yang grub na me la ltos par 'thad kyi bud shing ma grub cing med na ci ltar me la ltos par byed de /
de'i phyir bud shing de nyid kyang me med par rang gis rab tu grub par thal bar 'gyur ro / /
de nyid bstan pa'i phyir /
bud shing de sngar me la ma ltos par yang bud shing nyid du grub pa'i phyir ro zhes bya bar dgongs so zhes bya ba smras te /
mi sreg pa'i tshe me la ma ltos par yang bud shing nyid du khas len pa'i phyir ro / /
de ni mi 'dod pas zhes bya ba ni sngar me la ma ltos par bud shing nyid du grub pa de ni khyed kyang mi 'dod pas so / /
'dir glags yod pa'i tshig yin pa'i phyir rjes su dpag pa mngon te zhes bya ba ni /
bud par bya ba'i shing la yang / /
me med par ni 'gyur ba yin / /
zhes bya ba ni bud shing de sngar me la ma ltos par yang bud shing nyid du 'grub par thal bar 'gyur ba'i glags yod pa'i tshig yin pa'i phyir de las bzlog pa skabs kyi don gyi sgo nas rjes su dpag pa mngon te zhes bya bar sbyar ro / /
de'i phyir don dam par bud shing ni me'i snga rol na grub pa med de ltos pa dang bcas pa'i phyir dper na me'i rang gi bdag nyid bzhin te zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me'i rang gi bdag nyid ni bud shing la ltos pa dang bcas pa'i phyir bud shing gi snga rol na grub pa med pa de bzhin du bud shing yang me la ltos pa dang bcas pa'i phyir me'i snga rol na med do / /
rgyas par ni snga ma bzhin no zhes bya ba ni gal te pha rol po dag 'di skad ces dbu ma pa'i gtan tshigs ltos pa dang bcas pa'i phyir zhes bya ba de ma nges pa yin te /
'di ltar rdza mkhan dang tha ga pa dag ltos pa dang bcas pa yin yang rdza mkhan gyi snga rol na tha ga pa grub pa yod par mthong bas /
des na ci re zhig ltos pa dang bcas pa'i phyir dper na me'i rang gi bdag nyid bzhin du bud shing me'i snga rol na grub pa med par 'gyur ram 'on te ltos pa dang bcas pa'i phyir dper na rdza mkhan dang tha ga pa bzhin du bud shing me'i snga rol na grub pa yod par 'gyur ba ma nges pas dbu ma pa'i gtan tshigs de mi rung ngo zhes zer na /
de'i lan du rdza mkhan dang tha ga pa dag kyang ci ltar don dam par me dang bud shing dag gzhan nyid du ma grub pas bud shing me'i snga rol na grub pa med par bsgrub par bya ba dang rigs mthun pa nyid kyis bsgrub par bya ba'i khongs su gtogs pas mi mthun pa'i phyogs med pa'i phyir dbu ma pa'i gtan tshigs ma nges pa nyid ma yin no zhes snga ma bzhin du lan gdab pa yin no / /
de ltar me dang bud shing dag phan tshun ltos te 'grub par mi 'thad pas pha rol po'i gtan tshigs kyi don ma grub pa de nyid so na gnas so // //
bam po bzhi bcu bdun pa /
'dir smras pa /
de dag las gang yang rung ba dang por grub pa ma yin mod kyi 'on kyang zhes bya ba la sogs pas ni /
yang pha rol po dag gtan tshigs dang dpe bsgrub pa'i phyir me dang bud shing dag las gang yang rung ba dang por grub pa ma yin mod kyi 'on kyang de dag dus mnyam du ltos te 'grub pas gtan tshigs dpe grub po zhes zer ba'i phyogs snga ma ston to / /
de'i phyir me dang bud shing dag ni dus mnyam du 'grub par 'gyur te ltos pa can yin pa'i phyir dper na ba lang gi rwa dus gcig tu skyes pa dag la g.yas pa dang g.yon pa nyid du 'grub pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ba lang gi rwa g.yas pa dang g.yon pa dag ni ltos pa can yin pa'i phyir dus mnyam du grub pa de bzhin du me dang bud shing dag kyang ltos pa can yin pa'i phyir dus mnyam du 'grub par 'gyur te /
des na kho bo cag gi gtan tshigs dang dpe 'grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gal te dngos po gang ltos 'grub / /
de nyid la yang ltos nas ni / /
ltos bya gang yin de 'grub na / /
gang la ltos nas gang zhig 'grub / /
ces bya ba smras te /
gal te khyod 'dod pa ltar bsgrub par bya ba'i dngos po me'i mtshan nyid gang yin pa de ni bud shing gi dngos po gzhan la ltos nas 'grub cing /
bsgrub par bya ba'i dngos po me'i mtshan nyid de nyid la yang ltos nas bsgrub par bya ba'i dngos po me'i mtshan nyid grub par bya ba'i phyir ltos par bya ba'i dngos po bud shing gang yin pa de 'grub na /
gang la ltos nas gang zhig 'grub ste gang yang mi 'grub po zhes ston to / /
dang por zhes bya ba'i tshig gi lhag ma'o zhes bya ba ni tshig le'ur byas pa'i rtsa ba bzhi pa'i mjug nas gang zhig 'grub ces 'byung ba ni dang por zhes bya ba'i tshig gi lhag ma ste /
gal te khyod 'dod pa ltar dus mnyam du phan tshun ltos te 'grub par brtags na /
gal te me rang gi ngo bor grub par gyur na de la ltos nas bud shing 'grub par 'gyur ba'am /
bud shing rang gi ngo bor grub par gyur na de la ltos nas me 'grub par 'gyur grang na /
de lta na gang la ltos nas dang por gang zhig 'grub ces brtag pa yin no / /
de nyid bstan pa'i phyir gal te khyod 'dod pa ltar me'i mtshan nyid kyi dngos po gang yin pa ni bud shing la ltos nas 'grub cing /
me de nyid la yang ltos nas me grub par bya ba'i phyir ltos par bya ba bud shing gi mtshan nyid kyi dngos po gang yin pa de grub na gang la ltos nas gang zhig 'grub par 'gyur te /
gang yang rung ba me nyid dam bud shing nyid du mi 'grub ste zhes bya ba smras te /
ci me la ltos nas bud shing 'grub par brtag gam 'on te bud shing la ltos nas me 'grub par brtag ste gnyi ga mi 'grub po zhes bya ba'i tha tshig go / /
de'i phyir rang gi rgyu las skye ba ni phan tshun ltos pa med par mi 'grub pa'i phyir ro zhes bya ba'i tshig gi don to zhes bya ba smras te /
me'i me nyid kyi rgyu ni bud shing yin la bud shing gi bud shing nyid kyi rgyu yang me yin pas /
dngos po rang gi rgyu las skye ba ni rgyu ni snga la 'bras bu ni 'phyi ba'i tshul gyis rgyu la ltos te 'bras bu 'grub pa yin na khyod 'dod pa ltar dus mnyam par gyur na /
phan tshun ltos pa med pas des na de dag ni gang gi phyir me yang bud shing med na mi 'grub la /
bud shing yang me med na mi 'grub pa de'i phyir me dang bud shing de dag gang la ltos nas dang por gang zhig 'grub ste /
gnyi ga mi 'grub pas khyod kyis dam bcas pa mi 'grub po zhes bya ba'i don to / /
des na ba lang rwa'i dpe nyid la yang gtam de nyid du 'gyur te /
de gnyis la yang gang la ltos nas gzhan gang yang rung ba 'grub par 'gyur ba'i g.yas pa'am /
g.yon par grags pa gang yin zhes bya ba ni /
de ltar me dang bud shing dag dus mnyam du ltos te mi 'grub pa des na pha rol po'i dpe ba lang gi rwa dus gcig tu skyes pa dag la g.yas pa dang g.yon pa nyid du grub pa bzhin no zhes bya ba de yang de bzhin du mi 'grub po zhes bya ba'i tha tshig go / /
yang gzhan yang /
dngos po ltos 'grub gang yin pa / /
de ma grub na ci ltar ltos / /
ma grub pa ni ltos par mi byed pa nyid do zhes bya ba'i tshig gi don te /
de ni dam bca' ba nye bar gzhag pa'o zhes bya bas ni tshig le'ur byas pa snga ma /
gang la ltos nas gang zhig 'grub / /
ces bya bas me dang bud shing dag dus mnyam du ltos te /
'grub par rtog pa'i phyogs la gnyi ga mi 'grub par bstan nas 'dir dngos po gang dngos po gzhan la ltos te 'grub po zhes brjod pa'i dngos po de ma grub cing med na ci ltar ltos par byed de /
ma grub pa la ltos pa med do zhes dam bca' ba nye bar gzhag pa ston to / /
de'i rjes su dpag pa bstan pa'i phyir 'dir rjes su dpag pa ni don dam par me ma grub pa bud shing la ltos par mi byed de me nyid du ma grub pa'i phyir dper na de las gzhan pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me ma grub pa de las gzhan pa lhas byin ma grub pa ni rang nyid ma grub pa'i phyir bud shing la ltos par mi byed pa de bzhin du me ma grub pa yang rang nyid ma grub pa'i phyir bud shing la ltos par mi byed do / /
pha rol po dag rang gi tshul la gnod pa bcab pa'i phyir ci ste grub pa ltos she na zhes bya ba ni pha rol po dag dngos po ma grub pa ltos par 'dod pa'i phyogs la dbu ma pas /
dngos po ltos 'grub gang yin pa / /
de ma grub na ci ltar ltos / /
zhes bya bas ma grub pa ltos par mi 'thad par sun phyung ba dang /
da 'dir pha rol po dag rang gi tshul la gnod pa de bcab pa'i phyir ci ste dngos po grub pa nyid gzhan la ltos kyi ma grub na ni mi ltos la /
grub pa la yang gzhan dag ltos so zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de skad ces zer na de lta na yang /
de ni ltos par mi rigs so / /
zhes bya ba smras so / /
ci'i phyir grub pa ltos par mi rigs she na /
de'i phyir ltos pa dang bcas pa nyid du rjes su dpog pas yod pa nyid kyis med pa nyid bsal ba'i phyir des na med par smra ba rnams kyis dam bcas pa la chos can gyi rang gi ngo bo bsal ba'i skyon yod do zhes bya bar dgongs so zhes bya ba smras te /
khyed ni me'i dngos po da dung ma grub cing med pa bud shing la ltos te 'grub la /
me grub pa de nyid la ltos nas bud shing yod par sgrub pas /
de ltar ltos pa dang bcas pa nyid du rjes su dpog na ltos pa dang bcas pa ni yod pa yin pas /
yod pa nyid kyis med pa nyid bsal te /
dper na byis pa nu ma la ltos pa dang bcas pa'i phyir yod pa nyid yin pas yod pa nyid kyis med pa nyid bsal ba bzhin du me bud shing la ltos pa yang ltos pa dang bcas pa'i phyir yod pa nyid yin pas /
yod pa nyid kyis med pa nyid bsal ba'i phyir des na khyed me'i dngos po da dung ma grub cing med pa bud shing la ltos te 'grub par smra ba rnams kyis dam bcas pa la chos can me'i dngos po ma grub cing med pa zhes bya ba'i rang gi ngo bo ltos pa dang bcas pa nyid du rjes su dpog pa bsal ba'i skyon yod pas /
me'i dngos po grub cing yod par gyur na /
dngos po grub cing yod pa yang grub par bya ba'i phyir gzhan la ltos pa ni don med pa'i phyir mi rigs so zhes bya bar mdo mdzad pas dgongs so / /
kha cig na re phyogs snga ma'i tshig le'ur byas pa de'i sgra dang don 'di ltar yang sbyar te /
pha rol po dag rang gi tshul la gnod pa bcab pa'i phyir /
ci ste ma grub ltos she na / /
zhes zer bar sbyar te /
dpe ni 'di skad bstan te /
pha rol po dag dngos po ma grub pa la ltos par 'dod pa'i phyogs la dbu ma pas /
dngos po ltos 'grub gang yin pa / /
de ma grub na ci ltar ltos / /
zhes bya bas ma grub pa ltos par mi 'thad par sun phyung ba dang /
da 'dir pha rol po dag rang gi tshul la gnod pa de bcab pa'i phyir yang tshig tsam gyis spogs te /
dngos po ma grub pa nyid gzhan la ltos so zhes zer bar sbyar ro / /
de'i lan ni de skad zer na de lta na yang /
de ni ltos par mi rigs so / /
zhes bya ba de nyid yin no / /
ci'i phyir ma grub pa ltos par mi rigs she na /
de'i 'thad pa yang ltos pa dang bcas pa nyid du rjes su dpog pas yod pa nyid kyis med pa nyid bsal ba'i phyir des na med par smra ba rnams kyis dam bcas pa la chos can gyi rang gi ngo bo bsal ba'i skyon yod do ces bya bar dgongs so zhes bya ba de nyid yin te /
pha rol po dag ma grub pa ltos par 'dod na ma grub pa ni med pa yin la /
ltos pa ni yod pa yin pas ltos pa dang bcas pa nyid du rjes su dpog pas yod pa nyid kyis med pa nyid bsal ba'i phyir des na /
pha rol po dngos po ma grub cing med par smra ba rnams kyis dam bcas pa la chos can me'i dngos po ma grub cing med pa zhes bya ba'i rang gi ngo bo ltos pa dang bcas pa nyid du rjes su dpog pas bsal ba'i skyon yod pas me'i dngos po grub cing yod par gyur na /
de ma grub pa ma yin pas pha rol po dag na re ma grub pa ltos so zhes zer ba de mi rigs so zhes bya bar mdo mdzad pas dgongs so zhes bya bar yang sbyar du rung zhes so / /
yang na /
de ni ltos par mi rigs so / /
med pa'i phyir nam mkha'i me tog bzhin no zhes bya ba ni /
ci ste grub par ltos she na / /
de ni ltos par mi rigs so / /
zhes bya ba'i skabs yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na /
nam mkha'i me tog ni med pa'i phyir bud shing la ltos par mi 'thad pa de bzhin du pha rol po dag 'dod pa'i me'i dngos po grub pa de yang don dam par med pa'i phyir bud shing la ltos par mi rigs so / /
'dir yang /
ci ste ma grub ltos she na / /
de ni ltos par mi 'thad do / /
zhes bya ba ltar sbyar na ni chos can pha rol po dag 'dod pa me'i dngos po grub pa de las bzlog ste ma grub pa de dang sbyar ro / /
yang na /
de ni ltos par mi rigs so / /
bud shing de ni me la ltos par mi rigs te me bzhin du med pa'i phyir dper na de las gzhan bzhin no zhes bya ba ni /
ci ste grub pa ltos she na / /
de ni ltos par mi rigs so / /
zhes bya ba'i skabs des bud shing phyogs su bya ba yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na pha rol po dag 'dod pa'i bud shing grub pa de las gzhan pa bum pa grub pa ni don dam par me bzhin du med pa'i phyir me la ltos par mi rigs pa de bzhin du pha rol po dag 'dod pa'i bud shing grub pa de yang don dam par me bzhin du med pa'i phyir me la ltos par mi rigs so / /
'dir yang /
ci ste ma grub ltos she na / /
de ni ltos par mi rigs so / /
zhes bya ba ltar sbyar na ni chos can pha rol po dag 'dod pa'i bud shing gi dngos po grub pa de las bzlog ste ma grub pa de dang sbyar ro / /
de bzhin du me'i phyogs la yang brjod par bya'o zhes bya ba ni /
ci ste grub pa ltos she na / /
de ni ltos par mi rigs so / /
zhes bya ba'i skabs des me phyogs su bya ba yin te /
me ni bud shing la ltos par mi rigs te /
bud shing bzhin du med pa'i phyir dper na de las gzhan bzhin no zhes bya bar sbyar te /
dper na pha rol po dag 'dod pa'i me grub pa de las gzhan pa bum pa grub pa ni don dam par bud shing bzhin du med pa'i phyir bud shing la ltos par mi rigs pa de bzhin du pha rol po dag 'dod pa'i me grub pa de yang don dam par bud shing bzhin du med pa'i phyir bud shing la ltos par mi rigs so / /
'dir yang /
ci ste ma grub ltos she na / /
de ni ltos par mi rigs so / /
zhes bya ba ltar sbyar na ni chos can pha rol po dag 'dod pa'i me'i dngos po grub pa de las bzlog ste ma grub pa de dang sbyar ro / /
de'i phyir de ltar brtags na zhes bya ba la sogs pas ni me dang bud shing dag grub pa dang ma grub pa ltos par mi 'thad pa'i skabs kyi mjug bsdu ba dang tshad ma'i 'bras bu ston te /
shing la ltos pa'i me med de / /
sngar bstan pa'i tshul gyis bud shing me la mi ltos pa bud shing nyid du ma grub pa'i phyir ro zhes bya ba ni me dang bud shing grub pa dang ma grub pa dag ltos par mi 'thad pa'i phyir ro / /
shing la ma ltos me yang med / /
rgyud tha dad pa dag gzhan nyid du ma grub pa'i phyir dang gzhan nyid bkag pa'i phyir ro zhes bya ba ni gzhan la ltos pa med pa dang 'bar byed med pa'i rgyu las byung ba dang rtag tu 'bar bar thal bar 'gyur ba'i phyir ro / /
de bzhin du /
me la ltos pa'i shing med de / /
me la ma ltos shing yang med / /
ltos pa bkag pa'i phyir dang gzhan nyid bkag pa'i phyir ro zhes bya ba ni me dang bud shing grub pa dang ma grub pa dag ltos par mi 'thad pa'i phyir dang /
me med cing sreg bzhin ma yin na bud shing nyid du mi 'thad pa'i phyir ro / /
yang gzhan yang zhes bya ba la sogs pas ni me gzhan las kyang mi 'ong la /
bud shing la yang med par ston to / /
de la re zhig gzhan las mi 'ong ba bstan pa'i phyir /
me ni gzhan las mi 'ong ste / /
gzhan nyid bkag pa'i phyir dang rdzas su yod pa nyid bkag pa'i phyir ro zhes bya ba la sogs pa smras so / /
bud shing dang bcas par ram bud shing med par 'ong bar brtags na gnyi ga la yang 'ong ba mi 'grub ste zhes bya ba ni 'di ltar me de gzhan las 'ong bar brtags na de bud shing dang bcas par 'ong ngam bud shing med par 'ong grang na /
gnyi ga la yang 'ong ba mi 'grub po / /
ci'i phyir zhe na /
ltos pa dang bcas pa ma grub pa'i phyir dang /
ltos pa med na bud shing med pas gzhi med pa'i phyir ro zhes bya ba smras te /
gang gi phyir me dang bud shing grub pa dang ma grub pa dag ltos par mi 'thad pa de'i phyir me dang bud shing dag med pas bud shing dang bcas par 'ong bar mi 'grub po / /
gang gi phyir me dang bud shing dag ltos pa med na bud shing med pa de'i phyir me'i gzhi med pas bud shing me'i gzhi 'ong ba mi 'grub po / /
da ni me bud shing la yang med par bstan pa'i phyir /
shing la'ang me ni yod ma yin / /
gzhan nyid bkag pa'i phyir ro zhes bya ba smras te /
shing la'ang me ni yod ma yin / /
zhes bya ba ni dam bca' ba yin la /
gzhan nyid bkag pa'i phyir ro zhes bya ba ni de sgrub pa yin te /
me las gzhan pa'i shing med pa'i phyir gzhi bud shing de la me gzhag pa yod par brtag tu mi rung ngo / /
yang na bud shing me med pa nyid phyogs su byas te bshad pa zhes bya bas ni yang na kun rdzob tu 'bar ba dang bcas pa ni me zhes bya la /
'bar ba la sogs pa tsha ba med pa'i shing ni bud shing zhes bya bas de phyogs su byas te /
tshig le'ur byas pa'i rtsa ba de rnam pa gzhan du bshad pa ston to / /
de'i phyir /
shing la'ang me ni yod pa yin / /
skye ba can yin pa'i phyir dper na rnam par shes pa bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rnam par shes pa ni skye ba can yin pa'i phyir de la me yod pa ma yin pa de bzhin du bud shing yang skye ba can yin pa'i phyir de la yang me yod pa ma yin no / /
gang dag me ni snying stobs dang rdul dang mun pa'i mtshan nyid yin pa'i phyir dpe la yang de yod par smra ba de dag la yang zhes bya ba ni grangs can dag dbu ma pa'i dpe rnam par shes pa bzhin no zhes bya ba de sgrub par bya ba chos kyis stong pas mi rung ngo zhes zer ba'i phyogs yin te /
de dag na re snying stobs la sogs pa yon tan gsum ni rtag pa dang thams cad du song ba yin pa'i phyir me ni yon tan gsum las snying stobs dang rdul gyi shas che ba yin pas khyed kyi dpe rnam par shes pa la yang me de yod pa'i phyir bud shing la me yod pa ma yin par sgrub pa'i dper rnam par shes pa mi rung ngo zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de la bsal ba'i khyad par can gyi dngos po med pa'i phyir dpe med pa ma yin no zhes bya ba smras te /
rnam par shes pa de la 'bar ba dang tsha ba la sogs pa bsal ba'i khyad par can gyi me'i dngos po med pa'i phyir bud shing la me bsal ba'i khyad par can gyi dngos po med pa dang chos mthun pas rnam par shes pa dper rung ste /
'di ltar rnam par shes pa la 'bar ba dang tsha ba la sogs pa'i mtshan nyid dang ldan pa'i me dmigs su med pa'i phyir ro / /
gal te de'i nus pa yod pa'i phyir skyon med do zhe na zhes bya ba ni gal te grangs can dag 'di skad ces rnam par shes pa la me bsal ba'i ngo bo nyid du med mod kyi 'on kyang me de'i nus pa rnam par shes pa la yod pa'i phyir khyed kyi dper mi rung bas kho bo cag gi sgrub pa la skyon med do zhes zer na'o / /
de skad ces zer na de'i lan du 'dir 'grel pa byed pa nyid kyis /
lan de ni rtog ge pa sgra'i mtshan nyid mngon par mi shes pa la de mngon par mi shes pa nyid du bstan pa ni rtog ge'i bstan bcos shes pa nyid kyis sgra'i mtshan nyid la mkhas so zhes phyir zlog par byed pa bzhin no zhes bya ba bzhad gad du 'gyur ba'i dpe dang bcas pa 'di smras te /
rtog ge pa sgra'i mtshan nyid la mi mkhas pa la la zhig la /
smra ba po 'ga' zhig gis khyod sgra'i mtshan nyid la mi mkhas pa yin no zhes bstan pa de na re kho bo rtog ge'i bstan bcos la mkhas pa nyid yin na ci'i phyir sgra'i mtshan nyid la mi mkhas pa yin zhes lan 'debs pa de ni /
kun gyi bzhad gad du 'gyur ba dang 'dra bar 'dir kho bos bud shing me med pa nyid phyogs su byas te /
de'i dper rnam par shes pa la me'i bsal ba med pa nye bar bzhag pa na de la khyod na re me'i bsal ba med kyang nus pa yod pas dper mi rung ngo zhes zer ba de yang kun gyi bzhad gad du 'gyur bas lan de ni lan du mi rung ngo zhes bya ba'i tha tshig go /
gzhan dag ni /
shing la'ang me ni yod ma yin / /
zhes bya ba 'di la mi dmigs pa'i phyir dang rtsom pa don med pa nyid du 'gyur ba'i phyir ro zhes rnam par bshad pa byed do zhes bya ba ni tshig le'ur byas pa'i rtsa ba 'di la 'grel pa byed pa gnas brtan bud d+ha pA li ta ni 'di skad ces rnam par bshad pa byed de /
bud shing la yang me yod pa ma yin te /
ci'i phyir zhe na /
mi dmigs pa'i phyir dang rtsom pa don med pa nyid du 'gyur ba'i phyir ro / /
gal te bud shing la me yod par gyur na de la dmigs par 'gyur ba zhig na gang gi phyir mi dmigs pa de'i phyir bud shing la me yod pa ma yin no / /
gzhan yang gal te bud shing la me yod par gyur na bud shing gzhug pa dang sbar ba dang bsgul ba la sogs pa'i rtsom pa don med par 'gyur ba'i phyir bud shing la me yod pa ma yin no zhes rnam par bshad pa byed do / /
gzhan ma yin pa na re de ni rigs pa ma yin te /
mi dmigs pa gtan tshigs nyid du mi 'grub pa'i phyir dang /
rtsom pa don yod pa'i gtan tshigs kyi don yod pa nyid du ston pa mdzad pa'i mtha' dang 'gal bar 'gyur ba'i phyir ro zhes bya bas ni gzhan ma yin pa ni rang nyid de /
'grel pa byed pa rang nyid kyis gnas brtan bud d+ha pA li ta'i rnam par bshad pa de rigs pa ma yin par sun 'byin pa ston to / /
ci'i phyir de rigs pa ma yin zhe na /
mi dmigs pa gtan tshigs nyid du mi 'grub pa'i phyir te /
gang gi phyir sreg bzhin pa bud shing zhes bya ba de'i phyir de la yang me nyid dmigs bzhin pa'i phyir ro / /
gzhan yang rtsom pa don med pa nyid du 'gyur ba'i phyir ro zhes bya ba de yang glags yod pa'i tshig yin pas rtsom pa ni don med pa nyid ma yin te don yod pa nyid du 'gyur ro / /
des na rtsom pa don med pa nyid du 'gyur ro zhes bya ba glags yod pa'i tshig de las bzlog na skabs kyi don rtsom pa don yod pa nyid ces bya ba de gtan tshigs yin par mngon no / /
rtsom pa don yod pa nyid gtan tshigs yin na des bsgrub par bya ba yang bud shing la me yod pa ma yin zhes bya ba las bzlog pa bud shing la me yod pa zhes bya bar 'grub pas /
de lta na khyod kyis sngar mdo mdzad pa'i lung las bud shing las me yod pa ma yin no zhes gsungs pa de khas blangs la /
da 'dir bud shing la me yod par bsgrubs pas mdzad pa'i mtha' dang 'gal bar 'gyur ba'i phyir gnas brtan bud d+ha pA li ta'i rnam par bshad pa de rigs pa ma yin no / /
me dang bud shing dag ci skad bstan pa'i dgag pa dag 'ba' zhig gis dgag par bya ba yin par ma bsams kyi /
'di ltar dgag pa gzhan dag gis kyang dgag par bya ba yin pas /
de'i phyir dgag pa lhag ma dag kyang 'dra bar bstan par bya ste zhes bya ba ni me dang bud shing dag dgag pa ni gcig pa nyid dang gzhan nyid dang ltos pa dang ltos pa med pa dang gzhan las mi 'ong ba dang bud shing la med par dgag pa'i rnam pa ci skad bstan pa de dag 'ba' zhig gis dgag par bya ba ma yin gyi /
dgag pa'i rnam pa gzhan dag gis kyang 'dra bar dgag par bya'o zhes ston to / /
dgag pa'i rnam pa gzhan de dag kyang gang zhe na de'i phyir /
song dang ma song bgom pa yis / /
de bzhin shing la lhag ma bstan / /
zhes bya ba smras te rnam pa de dag gis de bzhin du bud shing la yang brjod pa lhag ma dag bstan par khong du chud par bya'o / /
rnam pa gang dag gis she na / /
song ba dang ma song ba dang bgom pa'i rnam pa dag gis so / /
de nyid bstan pa'i phyir ci ltar rjes su dpag pa las song ba dang ma song ba dang bgom pa la 'gro ba med pa de bzhin du bsregs pa dang ma bsregs pa dang sreg bzhin pa la yang sreg pa med de /
bsreg par bya ba yin pa'i phyir bsregs pa bzhin no zhes bya ba la sogs par brjod par bya'o zhes bya ba la sogs pa smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
ci ltar dper na don dam par song ba dang ma song ba dang bgom pa'i lam dag ni 'grod par bya ba yin pa'i phyir de dag la 'gro ba'i bya ba med pa de bzhin du don dam par bsregs pa dang ma bsregs pa dang sreg bzhin pa'i las dag kyang bsreg par bya ba yin pa'i phyir bsregs zin pa'i las la yang sreg pa'i bya ba med pa bzhin du de dag la yang sreg pa'i bya ba med par brjod par bya'o / /
ci ltar rjes su dpag pa las 'gro ba po dang 'gro ba po ma yin pa dang de dag las gzhan pa 'gro bar mi byed par bstan pa de bzhin du don dam par sreg pa po dang sreg pa ma yin pa dang de dag las gzhan pa yang sreg par mi byed par bstan par bya ste /
bya ba gnyis dang mi ldan pa'i phyir dang sreg pa po ma yin pa'i phyir dang /
gnyi ga'i skyon du 'gyur ba'i phyir bong pa bzhin no zhes brjod par bya'o zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
ci ltar dper na don dam par bong pa ni bya ba gnyis dang mi ldan pa'i phyir 'gro bar mi byed pa de bzhin du 'gro ba po yang bya ba gnyis dang mi ldan pa'i phyir 'gro bar mi byed pa dang /
bong pa ni 'gro ba po ma yin pa'i phyir 'gro bar mi byed pa de bzhin du 'gro ba po ma yin pa yang 'gro ba po ma yin pa'i phyir 'gro bar mi byed pa dang /
bong pa ni gnyi ga'i skyon du 'gyur ba'i phyir 'gro bar mi byed pa de bzhin du 'gro ba po yin pa dang ma yin pa yang gnyi ga'i skyon du 'gyur ba'i phyir 'gro bar mi byed par bstan pa de bzhin du 'dir yang dper na don dam par bong pa ni bya ba gnyis dang mi ldan pa'i phyir sreg par mi byed pa de bzhin du sreg pa po yang bya ba gnyis dang mi ldan pa'i phyir sreg par mi byed la /
bong pa ni sreg pa po ma yin pa'i phyir sreg par mi byed pa de bzhin du sreg pa po ma yin pa yang sreg pa po ma yin pa'i phyir sreg par mi byed cing /
bong pa ni gnyi ga'i skyon du 'gyur ba'i phyir sreg par mi byed pa de bzhin du sreg pa po yin pa dang ma yin pa gnyi ga'i skyon du 'gyur ba'i phyir sreg par mi byed do zhes brjod par bya'o / /
de bzhin du rtsom pa dgag pa la sogs pa lhag ma rnams kyang drang bar bya'o / /
da ni bud shing nyid me ma yin pa dang /
bud shing las gzhan la me med pa dang /
me dang bud shing dang ldan pa ma yin pa dang /
me la bud shing med pa dang /
bud shing la me med par dgag pa rnam pa lnga ston te /
de la gcig pa nyid dgag pa sngar bstan pa'i phyir ro zhes bya ba ni byed pa po dang las dag gcig pa nyid kyi skyon du thal bar 'gyur ba'i phyir ro / /
shing las gzhan la me yang med / /
gzhan nyid dgag pa sngar bstan pa'i phyir ro zhes bya ba ni gzhan la mi ltos pa nyid la sogs pa'i skyon du thal bar 'gyur ba'i phyir ro / /
me ni shing dang ldan pa yin / /
ci ltar tsai tra ba lang dang ldan pa ltar ro zhes bya ba dang /
mi la shing med /
ci ltar rdza bo na rgya shug dag ltar ro zhes bya ba dang /
der de med /
ci ltar chu na pad+ma dag ltar te zhes bya ba de gsum gyi sgrub pa'i chos ni gzhan nyid dgag pa sngar bstan pa kho na'i phyir zhes bya ba yin te /
gzhan la mi ltos pa nyid la sogs pa'i skyon du thal bar 'gyur ba'i phyir ro zhes bstan pa'i skabs kyis bstan to / /
de'i phyir de ltar me dang bud shing dag ma grub pas dpe med pa'i phyir rab tu byed pa'i dang por don dam par nye bar len pa po dang nye bar blang ba dag yod pa kho na yin te /
phan tshun ltos pa'i phyir dper na me dang bud shing bzhin no zhes gang smras pa de'i dpe ma tshang ba nyid kyi lan gdab dka'o zhes bya ba ni skabs kyi mjug bsdu ba yin no / /
des na don dam par phung po la sogs pa dag yod pa kho na yin te /
bcom ldan 'das kyis de dag la brten nas nye bar len pa po dang nye bar blang ba bstan pa'i phyir ro zhes bya ba sgrub pa'i rtsa ba ma grub po zhes bya ba ni spyi'i tshad ma'i 'bras bu yin te /
sngar nye bar len pa po dang /
nye bar blang ba brtag pa'i rab tu byed pa'i dang por pha rol pos de skad smras pa'i sgrub pa'i rtsa ba ma grub pas /
dbu ma pas don dam par phung po la sogs pa dag ngo bo nyid med pa nyid du dam bcas pa grub pa'o / /
da ni me dang bud shing dag gi gcig pa nyid dang gzhan nyid la sogs pa dag ci ltar bkag pa'i rim pa de dag nyid kyis bdag dang nye bar blang ba dag gi dgag pa rim pa thams cad kyang bum pa dang snam bu la sogs pa dag dang lhan cig tu ma lus par ra rnam par bshad par khong du chud par bya'o zhes thams cad 'dra bar bstan pa'i phyir /
ci ltar me dang bud shing dag gi de nyid dang gzhan nyid bkag pa de bzhin du /
me dang shing gis bdag dang ni / /
nye bar blang ba'i rim pa kun / /
bum snam la sogs lhan cig tu / /
ma lus par ni rnam par bshad / /
ces bya ba smras te /
me dang bud shing dag gis bdag dang nye bar blang ba dag gi gcig pa nyid dang gzhan pa nyid dang /
phan tshun ltos par mi 'thad pa'i rim pa thams cad bum pa dang snam bu la sogs pa dag dang lhan cig tu ma lus par rnam par bshad par khong du chud par bya ste /
bum snam la sogs lhan cig tu / /
zhes bya ba ni me dang bud shing dag gis bdag dang nye bar blang ba dag dgag pa'i rim pa gang dag rnam par bshad pa de dag bum pa dang snam bu la sogs pa dag dang yang lhan cig tu rnam par bshad de /
bdag dang nye bar blang ba dag dang bum pa dang snam bu la sogs pa dag gi dgag pa'i rim pa thams cad ma lus par rnam par bshad do zhes bya ba'i tha tshig go / /
de la re zhig me dang bud shing dag gis bdag dang nye bar blang ba dag gi dgag pa'i rim pa thams cad ma lus par rnam par bshad par khong du chud par bya ba bstan pa'i phyir /
rim pa zhes bya ba ni dgag pa'i rnam pa zhes bya ba'i tha tshig ste /
thams cad ma lus par rnam par bshad do zhes bya ba la sogs pa smras te /
me dang shing gis bdag dang ni / /
nye bar blang ba'i rim pa kun / /
ma lus par ni rnam par bshad / /
ces bya ba la rim pa zhes bya ba ni dgag pa'i rnam pa ste /
de dag thams cad ma lus par rnam par bshad do zhes bya bar sbyar ro / /
de la re zhig bdag phyogs su byas nas bdag dang nye bar blang ba dag gcig pa nyid dgag pa'i rim pa bstan pa'i phyir /
don dam par bdag ni nye bar blang ba dang gcig pa nyid ma yin te /
byed pa po dang las yin pa'i phyir dper na gcod pa po dang gcad pa dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gcod pa po dang gcad pa dag ni byed po dang las yin pa'i phyir don dam par gcig pa nyid ma yin pa de bzhin du bdag dang nye bar blang ba dag kyang byed pa po dang las yin pa'i phyir don dam par gcig pa nyid ma yin no / /
da ni bdag phyogs su byas nas bdag dang nye bar blang ba dag gzhan nyid dgag pa'i rim pa bstan pa'i phyir /
don dam par bdag ni nye bar blang ba las gzhan nyid ma yin te /
ltos pa dang bcas pa'i phyir dang dngos po yin pa'i phyir dper na nye bar blang ba'i rang gi bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nye bar blang ba rang gi bdag nyid ni ltos pa dang bcas pa'i phyir dang /
dngos po yin pa'i phyir don dam par rang gi bdag nyid las gzhan nyid ma yin pa de bzhin du bdag kyang ltos pa dang bcas pa'i phyir dang dngos po yin pa'i phyir don dam par nye bar blang ba las gzhan nyid ma yin no / /
da ni nye bar blang ba phyogs su byas nas gcig pa nyid dang gzhan nyid dgag pa'i rim pa bstan pa'i phyir /
de bzhin du don dam par nye bar blang ba ni bdag dang gcig pa nyid ma yin te /
las dang byed pa po yin pa'i phyir dper na gcad pa dang gcod pa po dag bzhin no / /
don dam par nye bar blang ba ni bdag las gzhan nyid ma yin te /
ltos pa dang bcas pa'i phyir dang dngos po ma yin pa'i phyir dper na bdag gi rang gi bdag nyid bzhin no zhes bya ba dag smras te /
de dag ni nye bar blang ba phyogs su byas nas gcig pa nyid dgag pa'i rim pa la dam bcas pa'i khyad par yod par zad kyi /
sbyor ba'i yan lag lhag ma dag ni snga ma bzhin no / /
da ni bdag phyogs su byas nas nye bar len pa po dgag pa'i rim pa bstan pa'i phyir de bzhin du don dam par lhas byin gyi bdag ni /
lhas byin gyi nye bar blang ba nye bar len par mi byed de /
ltos pa dang bcas pa'i phyir dper na de las gzhan pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin las gzhan pa mchod sbyin gyi bdag ni ltos pa dang bcas pa'i phyir don dam par lhas byin gyi nye bar blang ba nye bar len par mi byed pa de bzhin du /
lhas byin gyi bdag kyang ltos pa dang bcas pa'i phyir don dam par lhas byin gyi nye bar blang ba nye bar len par mi byed do / /
da ni nye bar blang ba phyogs su byas nas nye bar blang ba dgag pa'i rim pa bstan pa'i phyir /
don dam par lhas byin gyi nye bar blang ba ni lhas byin gyi bdag gi nye bar blang ba ma yin te /
nye bar blang ba yin pa'i phyir dper na mchod sbyin gyi nye bar blang ba bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi nye bar blang ba ni nye bar blang ba yin pa'i phyir don dam par lhas byin gyi nye bar blang ba ma yin pa de bzhin du lhas byin gyi nye bar blang ba yang nye bar blang ba yin pa'i phyir don dam par lhas byin gyi nye bar blang ba ma yin no / /
da ni bdag phyogs su byas nas ltos pa dgag pa'i rim pa bstan pa'i phyir /
de bzhin du don dam par lhas byin gyi bdag grub pa dang ma grub pa ni lhas byin gyi nye bar blang ba la ltos par mi byed de /
bdag yin pa'i phyir dper na mchod sbyin gyi bdag bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi bdag grub pa dang ma grub pa ni bdag yin pa'i phyir don dam par lhas byin gyi nye bar blang ba la ltos par mi byed pa de bzhin du lhas byin gyi bdag grub pa dang ma grub pa yang bdag yin pa'i phyir don dam par lhas byin gyi nye bar blang ba la ltos par mi byed do / /
da ni nye bar blang ba phyogs su byas nas ltos pa dgag pa'i rim pa bstan pa'i phyir /
don dam par lhas byin gyi nye bar blang ba ni lhas byin gyi bdag grub pa dang ma grub pa'i ltos par bya ba ma yin te nye bar blang ba yin pa'i phyir dper na mchod sbyin gyi nye bar blang ba bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi nye bar blang ba ni nye bar blang ba yin pa'i phyir don dam par lhas byin gyi bdag grub pa dang ma grub pa'i ltos par bya ba ma yin pa de bzhin du lhas byin gyi nye bar blang ba yang nye bar blang ba yin pa'i phyir don dam par lhas byin gyi bdag grub pa dang ma grub pa'i ltos par bya ba ma yin no / /
'dir kha cig gis smras pa lhas byin gyi bdag lhas byin gyi nye bar blang ba nye bar len par mi byed de zhes bya ba de'i don gang yin /
ci gzhan nye bar len par byed pa yin nam /
'on te ci yang nye bar len par mi byed pa yin zhes bya ba ni pha rol po dag dbu ma pa'i rjes su dpag pa snga mas /
don dam par lhas byin gyi bdag grub pa dang ma grub pa ni lhas byin gyi nye bar blang ba nye bar len par mi byed do zhes bya ba de'i don /
ci lhas byin gyi bdag lhas byin nyid kyi nye bar blang ba nye bar len par mi byed na des gzhan gyi nye bar blang ba nye bar len par mi byed pa yin nam /
'on te ci yang nye bar len par mi byed pa yin zhes gal gnyis su rtog pa yin no / /
des cir 'gyur zhes bya ba ni tshul dri ba yin no / /
de'i lan du /
gal te gzhan nye bar len par byed pa yin na ni phyogs snga ma la gnod do zhes bya ba ni /
de lta na sngar dbu ma pas nye bar len pa po dang nye bar blang ba dag dgag par dam bcas la /
da 'dir lhas byin gyi nye bar len pa pos gzhan gyi nye bar blang ba nye bar len par byed par khas blangs pas sngar rang gi dam bcas pa'i phyogs snga ma la gnod do / /
ci ste ci yang nye bar len par mi byed pa yin na ni dpe med do /
mchod sbyin gyi bdag ni rang gi nye bar blang ba nye bar len par byed pa'i phyir ro zhes bya ba ni gal te de lta na nye bar len pa pos ci yang nye bar len par mi byed pa'i dpe sngar mchod sbyin las blangs pa de mi rung ste /
mchod sbyin gzhan gyi nye bar blang ba nye bar len par mi byed kyang rang gi nye bar blang ba nye bar len par mi byed pas ci yang nye bar len par mi byed pa ma yin pa'i phyir ro / /
des na dbu ma pa'i dpe snga ma dag bsgrub par bya bas stong pas mi rung ngo zhes zer ba yin na / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
lan btab zin pa'i phyir ro zhes bya ba smras te /
brtag pa snga ma ltar khas ma blangs pa'i phyir phyogs snga ma la gnod pa med la brtag pa phyi ma la yang bdag mchod sbyin zhes bya ba lhas byin gyi rgyud kyi nye bar blang ba nye bar len par mi byed pa nyid du grub pa nyid dpe nyid du nye bar gzhag pa'i phyir dpe med pa ma yin no zhes sngar lan btab zin pa'i phyir klan ka de ni rigs pa ma yin no / /
de ltar de dag gis ni me dang bud shing dag gis bdag dang nye bar blang ba dag gi gcig pa nyid dang gzhan nyid dang ltos pa dgag pa'i rim pa brgal ba'i lan dang bcas par bstan to / /
ci ltar me dang bud shing dag gi skabs su /
me ni gzhan las mi 'ong ste / /
shing la'ang me ni yod ma yin / /
song dang ma song bgom pa yis / /
de bzhin shing la lhag ma bstan / /
shing nyid me ni ma yin te / /
shing las gzhan la me yang med / /
me ni shing dang ldan ma yin / /
me la shing med der de med / /
ces bstan pa de dag thams cad 'dir bdag dang nye bar blang ba dgag pa'i skabs su yang ci rigs par sbyar te brjod par bya'o / /
re zhig de dag ni / /
me dang shing gis bdag dang ni / /
nye bar blang ba'i rim pa kun / /
ma lus par ni rnam par bshad / /
ces bya ba'i tshul bstan pa yin no / /
da ni /
bum snam la sogs lhan cig tu /
ma lus pa ni rnam par bshad / /
ces bya ba'i tshig gi don dang sbyar te dgag pa'i rim pa bstan pa'i phyir me dang bud shing de dag gis bdag dang nye bar blang ba dag gi rim pa gang dag rnam par bshad pa de dag bum pa dang snam bu la sogs pa dag dang yang lhan cig tu rnam par bshad de zhes bya ba la sogs pa smras te /
me dang bud shing dag gis bdag dang nye bar blang ba dag gi rim pa gang dag rnam par bshad pa de dag bum pa dang snam bu la sogs pa dag dang yang lhan cig tu rnam par bshad de /
bdag dang nye bar blang ba dag dang bum pa dang snam bu la sogs pa dag dgag pa'i rim pa thams cad ma lus par rnam par bshad do zhes bya ba'i tha tshig go / /
de la bum pa dang snam bu la sogs pa dag ni rgyu dang 'bras bur gyur pa dang /
yan lag dang yan lag can du gyur pa dang /
yon tan dang yon tan can du gyur pa dang /
mtshan nyid dang mtshan nyid kyi gzhir gyur pa rnam pa de lta bu dag tu shes par bya'o zhes bya ba ni bum pa dang snam bu la sogs pa'i dngos po rnams la 'jig rten na smra ba sum brgya drug cu rtsa gsum yod pa dag las /
kha cig ni de dag rgyu dang 'bras bur gyur pa'o zhes smra /
kha cig ni yan lag dang yan lag can du gyur pa'o zhes smra /
kha cig ni yon tan dang yon tan can du gyur pa'o zhes smra /
kha cig ni mtshan nyid dang mtshan nyid kyi gzhir gyur pa'o zhes smra zhing de dag la yang la la ni gcig pa nyid ces zer /
la la ni gzhan nyid ces zer /
la la ni phan tshun ltos so zhes zer bas /
da 'di man chad me dang bud shing dag gis de dag dgag pa'i rim pa thams cad ma lus par rnam par bshad pa'i tshul bstan par bya'o / /
de la dang por me dang bud shing dag gis rgyu dang 'bras bur gyur pa dag gi dgag pa'i rim pa thams cad ma lus par rnam par bshad pa'i tshul bstan par bya ste /
de la re zhig 'bras bu phyogs su byas nas gcig pa nyid dgag pa'i rnam pa bstan pa'i phyir /
de la re zhig don dam par bum pa ni 'jim pa dang gcig pa nyid ma yin te /
las dang byed pa po yin pa'i phyir gcad pa dang gcod pa po bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gcad pa dang /
gcod pa po dag ni las dang byed pa po yin pa'i phyir don dam par gcig pa nyid ma yin pa de bzhin du bum pa dang 'jim pa dag kyang /
'bras bu dang rgyu'i sgo nas las dang byed pa po yin pa'i phyir don dam par gcig pa nyid ma yin no / /
da ni 'bras bu phyogs su byas nas gzhan nyid dgag pa'i rim pa bstan pa'i phyir /
don dam par bum pa ni 'jim pa las gzhan nyid ma yin te /
ltos pa dang bcas pa'i phyir dang /
'bras bu la sogs pa yin pa'i gtan tshigs dag gi phyir dper na 'jim pa'i rang gi bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'jim pa'i rang gi bdag nyid mi ltos pa dang bcas pa'i phyir dang 'bras bu yin pa'i phyir dang gzugs can yin pa'i phyir dang thogs pa dang bcas pa yin pa'i phyir dang /
'byung ba las gyur pa yin pa'i phyir dang gzugs kyi phung pos bsdus pa la sogs pa dag yin pa'i phyir don dam par rang gi bdag nyid las gzhan nyid ma yin pa de bzhin du bum pa yang ltos pa dang bcas pa'i phyir dang gzugs can yin pa'i phyir dang 'bras bu yin pa'i phyir dang /
thogs pa dang bcas pa yin pa'i phyir dang /
'byung ba las gyur pa yin pa'i phyir dang gzugs kyi phung pos bsdus pa la sogs pa dag yin pa'i phyir don dam par 'jim pa las gzhan nyid ma yin no / /
de bzhin du 'jim pa'i phyogs la sogs pa la yang brjod par bya'o zhes bya bas ni rgyu phyogs su byas nas gcig pa nyid dang gzhan nyid dgag pa'i rnam pas sbyor ba'i tshig gnyis brjod par bya ste /
don dam par 'jim pa ni bum pa dang gcig pa nyid ma yin te byed pa po dang las yin pa'i phyir dper na gcod pa po dang gcad pa dag bzhin no / /
don dam par 'jim pa ni bum pa las gzhan nyid ma yin te /
ltos pa dang bcas pa'i phyir 'bras bu la sogs pa yin pa'i gtan tshigs dag gi phyir dper na bum pa'i rang gi bdag nyid bzhin no zhes bya bar sbyar te /
de dag kyang dam bcas pa'i khyad par yod par zad kyi sbyor ba'i yan lag lhag ma dag ni snga ma bzhin no / /
sogs pa zhes bya ba'i sgras ni rgyu phyogs su byas nas rgyu dgag pa'i rim pa don dam par rgyu 'jim pa ni 'bras bu bum pa skyed par byed pa ma yin te /
ltos pa dang bcas pa'i phyir dper na de las gzhan bzhin no zhes bya ba dang /
'bras bu phyogs su byas nas 'bras bu dgag pa'i rim pa don dam par 'bras bu bum pa ni rgyu 'jim pas bskyed par bya ba ma yin te /
'bras bu yin pa'i phyir dper na snam bu bzhin no zhes bya ba dang /
'bras bu phyogs su byas nas ltos pa dgag pa'i rim pa don dam par 'bras bu bum pa grub pa dang ma grub pa ni rgyu 'jim pa la ltos par mi byed de /
'bras bu yin pa'i phyir dper na snam bu bzhin no zhes bya ba dang /
rgyu phyogs su byas nas ltos pa dgag pa'i rim pa don dam par rgyu 'jim pa ni 'bras bu bum pa grub pa dang ma grub pa'i ltos par bya ba ma yin te /
rgyu yin pa'i phyir dper na rgyu spun dag bzhin no zhes bya ba dang /
ci ste dam bcas pa de'i don gang yin /
ci rgyu 'jim pas 'bras bu gzhan skyed par byed pa yin nam /
'on te ci yang skyed par mi byed pa yin gal te gzhan skyed par byed pa yin na ni phyogs snga ma la gnod do / /
ci ste ci yang skyed par mi byed pa yin na ni dpe med do zhes rgol ba la /
de'i lan du de ni rigs pa ma yin te /
brtag pa snga ma ltar khas ma blangs pa'i phyir phyogs snga ma la gnod pa med la /
brtag pa phyi ma la ni rgyu spun la sogs pa rgyu gang dag 'bras bu bum pa skyed par byed pa ma yin par grub pa dag dpe nyid du nye bar gzhag pa'i phyir dpe med pa ma yin no zhes bya bas lan gdab pa dag bsdu bar bya'o / /
grangs can dag ni sgrub pa'i tshul gyis bum pa ni 'jim pa las gzhan nyid ma yin te /
'jim pa'i bdag nyid dang yod pa nyid du rgyu dang 'bras bu nyid dang spyi dang khyad par dang ldan pa nyid dang yul la sogs pa gcig pa nyid kyi phyir dper na 'jim pa'i rang gi bdag nyid bzhin no zhes zer ro zhes bya bas ni sngar dbu ma pas rgyu dang 'bras bu dag gcig nyid ma yin par bkag pa de la /
'dir grangs can dag dang dngos po thams cad rang bzhin gcig par sgrub pa'i tshul gyis rgyu dang 'bras bu dag gzhan nyid ma yin zhing rang bzhin gcig pa nyid du sgrub pa'i gzhung ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'jim pa'i rang gi bdag nyid ni 'jim pa'i bdag nyid yin pa'i phyir dang /
yod pa nyid yin pa'i phyir dang rgyu dang 'bras bu nyid yin pa'i phyir dang /
'jim pa'i rdzas spyi dang kha dog dang dbyibs la sogs pa khyad par dang ldan pa nyid kyi phyir dang /
yul dang dus dang rang bzhin gcig pa nyid kyi phyir rang gi bdag nyid las gzhan nyid ma yin pa de bzhin du bum pa yang 'jim pa'i bdag nyid yin pa'i phyir yod pa nyid yin pa'i phyir dang rgyu dang 'bras bu nyid yin pa'i phyir dang /
'jim pa'i rdzas spyi dang kha dog dang dbyibs la sogs pa'i khyad par dang ldan pa nyid kyi phyir dang /
yul dang dus dang rang bzhin gcig pa nyid kyi phyir 'jim pa las gzhan nyid ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag gi 'jim pa'i bdag nyid dang bum pa'i bdag nyid rang gi bdag nyid gcig pa nyid du dbu ma smra ba rnams la ma grub pa'i phyir dpe med do zhes bya ba smras te /
grangs can de dag gi 'jim pa'i bdag nyid rang gi bdag nyid las gzhan nyid ma yin par dbu ma pa la ma grub pa'i phyir dpe med la /
'jim pa dang bum pa dag gnyi ga don dam par ma grub pa'i phyir chos can yang ma grub pas rgyu dang 'bras bu rang bzhin gcig par sgrub pa de ma grub po / /
dam bcas pa'i don kyang rnam par brtag par bya ste zhes bya ba la sogs pas ni sngar grangs can dag gis rgyu dang 'bras bu dag gcig pa nyid du dam bcas pa de'i don gang yin zhes brtag pa ston to / /
gal te rgyu dang 'bras bu dag gcig pa nyid ces bya ba dus gcig na'o zhe na ni phyogs snga ma la gnod do zhes bya ba ni ci grangs can dag gis rgyu dang 'bras bu dag gcig pa nyid du dam bcas pa de dus gcig na gcig pa nyid du 'dod de /
gal te gang kho na'i dus na rgyu yin pa de kho na'i dus na 'bras bu yang yin par dam 'cha' na ni des na phyogs snga ma la gnod par 'gyur te /
'di ltar khyed kyi grub pa'i mtha' las kyang rgyu dang 'bras bu dag dus tha dad pa nyid du 'dod pa'i phyir ro / /
ci ste rgyu'i gsal ba 'bras bu la yod do zhe na ni grags pa'i gnod par 'gyur te /
zho la 'o ma med pa'i phyir ro zhes bya ba ni ci ste grangs can dag gis rgyu dang 'bras bu dag gcig pa nyid du dam bcas pa de snying stobs la sogs pa'i rang bzhin gyis rgyu dang 'bras bu dag la 'dra bar khyab pas /
rgyu'i bsal ba nyid 'bras bu la yang yod pa'i phyir /
rgyu dang 'bras bu dag gcig pa nyid du 'dod na ni des na grags pa'i gnod par 'gyur te / /
'di ltar 'jig rten na zho la 'o ma med par grags pa'i phyir ro / /
gal te zho'i gnas skabs na yang drug ldan la sogs pa'i khyad par dang bral ba'i sgra la sogs pa yod pa'i phyir grags pa'i gnod par yang mi 'gyur la khas blangs pa la gnod pa yang med do zhe na zhes bya ba ni grangs can dag rgyu dang 'bras bu dag rang bzhin gcig pa nyid yin yang /
grags pa'i gnod pa dang khas blangs pa la gnod pa'i skyon du mi 'gyur bar sgrub pa'i gtan tshigs ston te /
de dag na re rgyu'i rang bzhin 'bras bu la yang yod de /
'di ltar 'bras bu zho'i gnas skabs na gzugs dang dri dang ro dang reg de tsam dag gi spyi khyad par dang bral ba yod la /
rgyu 'o ma la yang de dag yod par 'dra ba'i phyir ro zhes zer ro / /
de yang ci lta bu zhe na /
me'i sgra dang rnga'i sgra zhes bya ba ni sgra'i spyi yin la /
sgra las glu dbyangs kyi sna grangs drug ldan dang /
drang srong ba dang /
sa 'dzin pa dang /
bar ma pa dang /
lnga ba dang /
blo gsal dang /
'khor nyan zhes bya ba dag ni sgra'i khyad par yin pas 'bras bu zho'i gnas skabs na sgra'i spyi khyad par dang bral ba dang gzugs dang dri dang ro dang reg pa'i spyi khyad par dang bral ba'i sgra de tsam dang gzugs dang dri dang ro dang reg de tsam dag yod la /
rgyu 'o ma la yang de dag yod par 'dra bas des na zho'i gnas skabs na yang 'o ma'i de tsam dag yod la /
'o ma'i gnas skabs na yang zho'i de tsam dag yod pas de'i phyir grags pa'i gnod par yang mi 'gyur la /
gang gi phyir zho'i gnas skabs kho na na 'o ma'i bsal ba nyid med pa de'i phyir rgyu dang 'bras bu dus gcig na yod par mi smra bas khas blangs pa'i phyogs snga ma la gnod pa yang med do zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag la 'o ma nyid mi 'thad pa'i phyir de ni lan ma yin no zhes bya ba smras te /
sgra de tsam la sogs pa de dag la 'o ma nyid yod par mi 'thad pa'i phyir de ni lan ma yin te /
khyed kyi zho dang 'o ma dag gcig pa nyid du smras pas zho'i gnas skabs kyi de tsam de dag la 'o ma med pa'i phyir ro / /
gal te zho la sgra de tsam la sogs pa dag yod pa'i phyir de la 'o ma yod pa nyid du 'dod na ni de lta na bum pa dang snam bu la sogs pa dag la yang sgra de tsam la sogs pa dag yod pas bum pa dang snam bu la sogs pa dag kyang /
'o ma'i bya ba byed par 'gyur ba zhig na mi byed pas de'i phyir grags pa'i gnod pa dang khas blangs pa la gnod pa dag so na gnas so / /
gzhan ma yin pa nyid du rjes su dpog pas rgyu ma yin pa nyid la sogs pas de dag rgyu yin pa nyid la sogs pa bsal ba'i phyir /
dam bcas pa la chos can gyi ngo bo nyid dang khyad par bsal ba'i skyon yod do zhes bya bas ni grangs can dag rgyu dang 'bras bu gzhan ma yin pa nyid du rjes su dpog pas rgyu dang 'bras bu ma yin pas de dag rgyu dang 'bras bu yin pa nyid bsal ba'i phyir de dag ni dam bcas pa la chos can rgyu dang 'bras bu'i ngo bo nyid dang khyad par bsal ba'i skyon yod par ston to / /
'di skad bstan te gzhan nyid ma yin par rjes su dpog pas ci ltar zho nyid zho las gzhan ma yin pa'i phyir zho nyid zho'i rgyu ma yin pas zho de rgyu yin pa nyid bsal ba de bzhin du 'o ma yang zho las gzhan ma yin pa'i phyir 'o ma zhing kyang zho'i rgyu ma yin pas 'o ma de rgyu yin pa nyid bsal ba'i phyir grangs can dag gi gzhan nyid ma yin par dam bcas pa la chos can 'o ma'i ngo bo nyid bsal ba'i skyon yod do / /
de bzhin du chos can 'o ma'i khyad par bsal ba'i skyon yang yod de /
'o ma'i khyad par ni sla ba dang mngar ba la sogs pa dag yin na de dag kyang 'o ma zho'i rang gi bdag nyid bzhin du zhi las gzhan nyid ma yin pa'i phyir 'o ma la med pas de ltar 'o ma'i khyad par sla ba dang mngar ba la sogs pa dag bsal ba'i phyir chos can 'o ma'i khyad par bsal ba'i skyon yod pa yin no / /
sogs pa zhes bya ba'i sgras ni chos can rgyu'i ngo bo nyid dang khyad par bsal ba'i skyon yod pa 'ba' zhig tu ma zad kyi /
chos can 'bras bu'i ngo bo nyid dang khyad par bsal ba'i skyon yod pa yang bsdu ste /
zho yang 'o ma'i rang gi bdag nyid bzhin du 'o ma las gzhan nyid ma yin pa'i phyir /
zho 'bras bu ma yin pa nyid kyis zho de 'bras bu yin pa nyid bsal ba'i phyir chos can zho'i ngo bo nyid bsal ba'i skyon yod do / /
de bzhin chos can zho'i khyad par bsal ba'i skyon yang yod de zho'i khyad par ni ska ba dang skyur ba la sogs pa dag yin na de dag kyang zho 'o ma'i rang gi bdag nyid bzhin du 'o ma las gzhan nyid ma yin pa'i phyir zho la med pas de ltar zho'i khyad par ska ba dang skyur ba la sogs pa dag gsal ba'i phyir chos can zho'i khyad par bsal ba'i skyon yod pa yang yin no / /
da ltar dang 'das pa'i rgyu phyogs su byed na yang skyon snga ma bzhin no zhes bya bas ni sngar grangs can dag gis sgrub pa'i tshul gyis bum pa ni 'jim pa las gzhan nyid ma yin te zhes dam bcas pa de'i phyogs sun dbyung ba ston te /
sngar grangs can dag gis 'bras bu bum pa phyogs su byas te /
bum pa las 'jim pa gzhan nyid ma yin par dam bcas pa ma grub pas da 'dir gal te rgyu 'jim pa phyogs su byed cing /
'jim pa las bum pa gzhan nyid ma yin par dam 'cha' ste /
de la 'bras bu ma skyes pa'i tshe na rgyu ma 'das pa da ltar yod pa de phyogs su byed cing 'di skad ces rgyu 'jim pa da ltar yod pa ni 'bras bu bum pa las gzhan nyid ma yin te /
'jim pa'i bdag nyid yin pa'i phyir dper na 'bras bu'i bdag nyid bzhin no zhes sgrub par byed na ni ci ltar sngar byed pa po dang las brtag pa'i rab tu byed pa'i skabs su /
da ltar gyi rgyu phyogs su byed na ni dpe med de de'i 'bras bu ma grub pa'i phyir zhes bstan pa'i skyon snga ma de nyid du 'gyur te ci ste 'bras bu ma skyes pa'i tshe na rgyu ma 'das pa da ltar yod pa de 'bras bu las gzhan nyid ma yin te zhes phyogs su byed na dpe ma grub pa'i skyon yod de /
da ltar gyi rgyu de yod pa'i dus na de'i 'bras bu ma grub pa'i phyir khyod kyi de gzhan nyid ma yin par sgrub pa'i dpe 'bras bu'i bdag nyid bzhin no zhes gang smras pa de ma grub pa'i skyon yod pas mi rung ngo / /
ci ste 'bras bu skyes pas rgyu zhes tha snyad gdags pa yin la /
'bras bu skyes pa de'i tshe rgyu 'das pa yin pas 'das pa'i rgyu de phyogs su byed cing 'di skad ces /
rgyu 'jim pa 'das pa ni 'bras bu bum pa las gzhan nyid ma yin te /
'jim pa'i bdag nyid yin pa'i phyir dper na 'bras bu'i bdag nyid bzhin no zhes sgrub par byed na yang /
ci ltar sngar byed pa po dang las brtag pa'i rab tu byed pa'i skabs su /
'dir yang 'das pa'i rgyu phyogs su byed na ni gzhi ma grub pa la sogs pa'i skyon yod do zhes bstan pa'i skyon snga ma de nyid du 'gyur te /
'di la 'bras bu skyes pas rgyu zhes tha snyad gdags pa yin la /
'bras bu skyes pa de'i tshe na rgyu 'das pa yin pas 'das pa'i rgyu de 'bras bu las gzhan nyid ma yin te zhes phyogs su byed na gtan tshigs kyi gzhi ma grub pa'i skyon yod de /
rgyu 'das pa ni zhig nas med pas khyod kyi de 'bras bu las gzhan nyid ma yin par sgrub pa'i gtan tshigs 'jim pa'i bdag nyid yin pa'i phyir zhes gang smras pa de'i gzhi ma grub pa dang /
dper na 'bras bu'i bdag nyid bzhin no zhes bya ba dag kyang ma grub pa'i skyon yod pas mi rung ngo / /
rigs mthun pa dang rigs mi mthun pa ma skyes pa dang zhig pa dag gis ma nges pa dang grags pa'i gnod par 'gyur te zhes bya bas ni /
sngar grangs can dag gis sgrub pa'i tshul gyis bum pa ni 'jim pa las gzhan ma yin te /
rgyu dang 'bras bu'i bdag nyid yin pa'i phyir dper na 'jim pa'i rang gi bdag nyid bzhin no zhes smras pa'i gtan tshigs de ma nges pa nyid dang grags pa'i gnod par 'gyur bar ston te /
rigs mthun pa zhes bya ba ni 'jim pa dang bum pa lta bu rgyu dang 'bras bu rigs mthun pa'o / /
rigs mi mthun pa zhes bya ba ni 'jim pa dang snam bu lta bu rgyu dang 'bras bu rigs mi mthun pa'o / /
ma skyes pa zhes bya ba ni rgyu gang gis 'bras bu ma skyes pa'o / /
zhig pa zhes bya ba ni 'bras bu gang gis rgyu zhig pa ste /
de lta bu'i rgyu dang 'bras bu de dag gzhan nyid ma yin te rgyu dang 'bras bu nyid yin pa'i phyir ro zhes bya bar khyed grangs can dag sgrub par byed na khyed nyid kyi gzhung las rang bzhin dang skyes bu dag rgyu dang 'bras bu yin yang gzhan nyid yin par 'dod pas des na ci re zhig bum pa dang 'jim pa dag rgyu dang 'bras bu nyid yin pa'i phyir dper na 'jim pa'i rang gi bdag nyid bzhin du gzhan nyid ma yin par 'gyur ram /
'on te rgyu dang 'bras bu nyid yin pa'i phyir dper na rang bzhin dang skyes bu dag bzhin du gzhan nyid yin par 'gyur ba ma nges pas khyed kyi gtan tshigs rgyu dang 'bras bu nyid yin pa'i phyir zhes bya ba de mi rung ngo / /
grangs can dag nyid kyi gzhung las rang bzhin dang skyes bu dag ci ltar rgyu dang 'bras bu nyid yin pa'i khungs bstan pa'i phyir /
skyes bu ni sgra la sogs pa dmigs par byed pa na phan gdags par bya ba yin pa'i phyir dang /
rang bzhin ni shes pa yod pa nyid nang gi byed par snang ba'i rgyu yin pas phan 'dogs par byed pa nyid yin pa'i phyir ro zhes bya ba smras te /
grangs can dag nyid kyi gzhung las rang bzhin ni byed pa po yin la skyes bu ni za ba po yin pa'i sgo nas rang bzhin ni rgyu yin /
skyes bu ni 'bras bu yin te /
long ba dang grum po bzhin no zhes 'byung ste /
dper na long ba'i khur du grum po khyer na 'gro ba'i las ni long bas byed la mthong ba'i las ni grum pos byed pas bgrod pa dang mthong bar bya ba gnyi ga 'grub pa de bzhin du gang gi tshe skyes bu zhes bya ba shes pa yod pa de yul la longs spyod par 'dod pa'i tshe na /
rang bzhin zhes bya ba yon tan gsum cha mnyam pa des nang gi byed pa zhes bya ba blo rnams phyi rol gyi byed pa zhes bya ba dbang po rnams dang phrad par byed pa dbang po rnams kyi gzugs la sogs pa de tsam lnga po dag dmigs pa na skyes bu'i rang bzhin shes pa yod pa de nang gi byed pa dag gi rnam par skyes pas yul rnams nyams su myong bar byed pas skyes bu ni sgra la sogs pa de tsam lnga po dag dmigs par byed pa na rang bzhin gyis phan gdags shing bskyed par bya ba yin pa'i phyir za ba po yin pas 'bras bu ste grum po dang 'dra'o / /
rang bzhin ni shes pa yod pa nyid nang gi byed pa'i rnam par snang ba skye ba'i rgyu yin pas phan 'dogs par byed pa yin pa'i phyir byed pa po yin pas rgyu de long ba dang 'dra'o / /
de ltar rang bzhin dang skyes bu rgyu dang 'bras bu nyid yin pa'i phyir gzhan nyid yin par 'dod pas bum pa dang 'jim pa rgyu dang 'bras bu nyid yin pa'i phyir gzhan nyid ma yin par 'dod pa de'i gtan tshigs ma nges pa nyid do / /
gzhan yang rgyu dang 'bras bu nyid yin la gzhan nyid ma yin par dam 'cha' ba ni 'jig rten la grags pa dang 'gal ba'i gnod par 'gyur bas de ni mi rung ngo / /
skyes bu dag spyi dang khyad par dang ldan pa nyid yin pa'i phyir de dag gis ma nges pa nyid de zhes bya bas ni sngar grangs can dag gis sgrub pa'i tshul gyis bum pa ni 'jim pa las gzhan nyid ma yin te /
spyi dang khyad par dang ldan pa nyid yin pa'i phyir dper na 'jim pa'i rang gi bdag nyid bzhin no zhes smras pa'i gtan tshigs de ma nges pa nyid yin par ston te /
skyes bu zhes bya ba dag la yang spyi dang khyad par dang ldan pa'i phyir gzhan nyid yin par mthong bas des na ci re zhig bum pa dang 'jim pa dag spyi dang khyad par dang ldan pa nyid yin pa'i phyir dper na 'jim pa'i rang gi bdag nyid bzhin du gzhan nyid ma yin par 'gyur ram /
'on te spyi dang khyad par dang ldan pa nyid yin pa'i phyir dper na skyes bu dag bzhin du gzhan nyid yin par 'gyur ba ma nges so / /
skyes bu dag spyi dang khyad par dang ldan pa nyid yin pa'i phyir gzhan nyid yin pa'i khungs bstan pa'i phyir skyes bu skyes bu zhes bya ba ni spyi yin la /
lhas byin gyi bdag dang mchod sbyin gyi bdag ces bya ba dag ni khyad par yin pa'i phyir ro zhes bya ba smras te /
lhas byin dang mchod sbyin dag spyi dang khyad par ldan pa nyid yin pa'i phyir gzhan nyid yin par mthong bas bum pa dang 'jim pa dag gzhan nyid ma yin te /
spyi dang khyad par dang ldan pa nyid yin pa'i phyir zhes bya ba'i gtan tshigs de ma nges pa nyid yin pas mi rung ngo / /
'jim pa'i bdag nyid ces bya ba'i gtan tshigs kyi don kyang zhes bya ba la sogs pas ni sngar grangs can dag gis bsgrub pa'i tshul gyis bum pa ni 'jim pa las gzhan nyid ma yin te /
'jim pa'i bdag nyid yin pa'i phyir dper na 'jim pa'i rang gi bdag nyid bzhin no zhes smras pa'i gtan tshigs de'i don gang yin zhes brtag pa ston to / /
'jim pa las gyur pa yin par rtog na ni dpe sgrub pa'i chos dang mi ldan no zhes bya ba ni 'jim pa'i bdag nyid yin pa'i phyir zhes bya ba'i gtan tshigs de'i don gal te 'jim pa'i ngo bo nyid la mi bya'i 'jim pa las gyur pa yin par rtog na ni de lta na dpe 'jim pa'i rang gi bdag nyid bzhin no zhes bya ba de 'jim pa las gyur pa nyid yin pa'i phyir zhes bya ba sgrub pa'i chos de dang mi ldan pas dpe med de 'di ltar dpe 'jim pa'i rang gi bdag nyid ces bya ba de ni 'jim pa'i ngo bo nyid yin gyi /
'jim pa las gyur pa ma yin pa'i phyir ro / /
'jim pa'i ngo bo nyid yin par rtog na ni gtan tshigs kyi don ma grub pa nyid do zhes bya ba ni 'jim pa'i bdag nyid yin pa'i phyir zhes bya ba'i gtan tshigs de'i don gal te 'jim pa'i ngo bo nyid yin par rtog na ni de lta na gtan tshigs de'i don ma grub pa nyid de /
'di ltar bum pa la 'jim pa'i ngo bo nyid med la /
'jim pa las gyur pa yin pa'i phyir ro / /
'bras bu rgyu las gzhan nyid ma yin te / /
zhes bya ba de'i don gang yin /
ci rang gi rgyu las sam 'on te gzhan gyi rgyu las zhes bya ba ni sngar grangs can dag gis bsgrub pa'i tshul gyis bum pa ni 'jim pa las gzhan nyid ma yin te /
dper na 'jim pa'i rang gi bdag nyid bzhin no zhes smras pa'i dam bcas pa de'i don gang yin /
ci 'bras bu bum pa rang gi rgyu 'jim pa las gzhan nyid ma yin nam 'on te 'bras bu gzhan snam bu'i rgyu rgyu spun dag las gzhan nyid ma yin zhes gal gnyis su brtag pa ston to / /
des cir 'gyur zhes bya ba ni 'dri ba'i tshig go / /
de'i lan du gal te rang gi rgyu las na ni dpe med do zhes bya ba ni gal te /
dam bcas pa de'i don bum pa 'jim pa nyid las gzhan nyid ma yin par sgrub pa yin na ni des na dpe 'jim pa'i rang gi bdag nyid bzhin no zhes bya ba de mi rung ste /
'di ltar 'jim pa'i bdag nyid gang kho na yin pa de nyid du bum pa yin pas 'jim pa nyid phyogs su byas pas de la 'jim pa nyid dper mi rung ba'i phyir ro /
ci ste gzhan gyi rgyu las na ni phyogs snga ma la gnod pa dang grags pa'i gnod par 'gyur ro zhes bya ba ni gal te dam bcas pa de'i don bum pa rgyu spun dag las gzhan nyid ma yin pa sgrub pa yin na ni des na rang gis khas blangs pa'i phyogs snga ma la gnod pa dang /
'jig rten la grags pa dang 'gal ba'i gnod par 'gyur te /
'di ltar khyod kyi grub pa'i mtha' las gzhan nyid med par dam bcas la da 'dir gzhan gyi rgyu zhes brjod pa'i phyir dang /
bum pa rgyu spun dag las gzhan nyid yin par 'jig rten la grags pa'i phyir ro / /
gal te gzhan nyid ma yin pa ni de'i nus pas mi stong pa'o zhe na yang dpe med do zhes bya ba ni gal te dam bcas pa de'i don 'bras bu bum pa la rgyu 'jim pa'i nus pa yod pa nyid yin pa las bum pa dang 'jim pa las gzhan nyid ma yin no zhe na /
de lta na yang dper na 'jim pa'i rang gi bdag nyid bzhin no zhes bya ba de dper mi rung ste /
'di ltar 'bras bu bum pa la rgyu 'jim pa'i nus pa yod pa ltar rgyu 'jim pa la yang 'jim pa nyid kyi nus pa yod do zhes byar mi rung ba'i phyir ro / /
rgyu phyogs su bya ba'i dus la yang de bzhin no zhes bya ba ni gal te dam bcas pa de'i don rgyu 'jim pa la 'bras bu bum pa'i nus pa yod pa nyid yin pas bum pa 'jim pa las gzhan nyid ma yin no zhe na /
de lta na yang dper na 'jim pa'i rang gi bdag nyid bzhin no zhes bya ba de dper mi rung ste /
'di ltar rgyu 'jim pa la 'bras bu bum pa'i nus pa yod pa ltar rgyu 'jim pa la 'jim pa nyid kyi nus pa yod do zhes byar mi rung ba'i phyir ro / /
de ltar de dag gis ni me dang bud shing dag gis rgyu dang 'bras bu dag gi gcig pa nyid dang gzhan pa nyid dang ltos pa dgag pa'i rim pa 'gal ba'i lan dang bcas par bstan to / /
ci ltar me dang bud shing dag gi skabs su /
me ni gzhan las mi 'ong ste / /
shing la'ang me ni yod ma yin / /
song dang ma song bgom pa yis / /
de bzhin shing las lhag ma bstan / /
shing nyid me ni ma yin te / /
shing las gzhan la me yang med / /
me ni shing dang ldan pa yin / /
me la shing med der de med / /
ces bstan pa de dag thams cad 'dir rgyu dang 'bras bu dgag pa'i skabs su yang ci rigs par sbyar te brjod par bya'o / /
de dag ni phyogs tsam zhig bstan pa yin te zhes bya ba ni de ltar bum pa dang snam bu la sogs pa dag ni rgyu dang 'bras bur gyur pa dag yin la /
de dag kyang gcig pa nyid dang /
gzhan pa nyid dang /
ltos par mi 'thad par dgag pa'i rim pa med cing bstan pa de dag ni phyogs tsam zhig bstan pa yin no / /
phyogs des dgag pa'i rim pa gzhan gang dag ma lus par rnam par bshad pa shes par bya zhe na /
de'i phyir phyogs 'dis gzugs can dang gzugs can ma yin pa'i chos rnams kyi skad ma nyid la gnod pa'i phyir grangs can dag gi rjes su dpag pa smras pa rnams sun dbyung ba brjod par bya'o zhes bya ba smras te /
chos gzugs can ni yul dang dbang po rnams so / /
gzugs can ma yin pa ni sems dang sems las byung ba rnams so / /
de rnams kyi skad cig ma gang dag sangs rgyas pas khas blang ba dag la gnod pa bya ba'i phyir grangs can dag gi rjes su dpag pa de dag dang mthun pa gzhan gang dag smras pa de dag thams cad kyang phyogs 'dis 'dra bar dgag cing sun dbyung ba brjod par bya'o / /
de ltar de dag ni me dang bud shing dag gis rgyu dang 'bras bur gyur pa dag gi dgag pa'i rim pa thams cad ma lus par rnam par bshad pa'i tshul bstan pa yin no // //
bam po bzhi bcu brgyad pa /
da ni me dang bud shing dag gis yan lag dang yan lag can du gyur pa dag gi dgag pa'i rim pa thams cad ma lus par rnam par bshad pa'i tshul bstan par bya ste /
de la re zhig yan lag can phyogs su byas nas gcig pa nyid dang gzhan pa nyid dgag pa'i rim pa bstan pa'i phyir de bzhin du don dam par yan lag can seng ldeng ni yan lag seng ldeng gi rtsa ba dang sdong po dang yal ga dang lo ma la sogs pa dag dang gcig pa nyid ma yin te /
de dag gi phyogs gcig chad kyang de mi chad pa'i phyir dper na rgya shug bzhin no / /
don dam par yan lag can seng ldeng ni yan lag seng ldeng gi rtsa ba dang sdong po dang yal ga dang lo ma la sogs pa dag las gzhan nyid ma yin te ltos pa dang bcas pa'i phyir dper na seng ldeng gi yan lag dag gis rang gi bdag nyid bzhin no zhes bya bar sbyor ba gnyis smras te /
yan lag dag ni snga ma bzhin no / /
da ni yan lag phyogs su byas nas gcig pa nyid dang gzhan nyid dgag pa'i rim pa bstan pa'i phyir /
de bzhin du don dam par seng ldeng gi yan lag dag ni yan lag can dang gcig pa nyid ma yin te /
de'i phyogs gcig chad kyang de dag mi chad pa'i phyir dper na rgya shug gi yan lag dag bzhin no / /
don dam par seng ldeng gi yan lag dag ni yan lag can las gzhan nyid ma yin te /
ltos pa dang bcas pa'i phyir dper na yan lag can seng ldeng gi rang gi bdag nyid bzhin no zhes bya ba sbyor ba gnyis smras te /
yan lag dag ni snga ma bzhin no / /
lhag ma ni snga ma bzhin no zhes bya bas ni yan lag phyogs su byas nas yan lag dgag pa'i rim pa don dam par seng ldeng gi yan lag ni yan lag can seng ldeng rtsom par byed pa ma yin te /
ltos pa dang bcas pa'i phyir dper na de las gzhan bzhin no zhes bya ba dang /
yan lag can phyogs su byas nas yan lag dgag pa'i rim pa /
don dam par yan lag can seng ldeng ni seng ldeng gi yan lag gis brtsam par bya ba ma yin te /
yan lag can yin pa'i phyir dper na rgya shug bzhin no zhes bya ba dang /
yan lag can phyogs su byas nas ltos pa dgag pa'i rim pa don dam par yan lag can seng ldeng grub pa dang ma grub pa ni seng ldeng gi yan lag la ltos par mi byed de /
yan lag can yin pa'i phyir dper na snam bu bzhin no zhes bya ba dang /
yan lag phyogs su byas nas ltos pa dgag pa'i rim pa don dam par seng ldeng gi yan lag ni yan lag can seng ldeng grub pa dang ma grub pa'i ltos par bya ba ma yin te /
yan lag yin pa'i phyir dper na rgyu spun dag bzhin no zhes bya ba dang /
brgal ba dang lan la sogs pa lhag ma rnams brjod par bya ba bstan to / /
da ni me dang bud shing dag gi yon tan dang yon tan can du gyur pa dag gi dgag pa'i rim pa thams cad ma lus par rnam par bshad pa'i tshul bstan par bya ste /
de la re zhig yon tan can phyogs su byas nas gcig pa nyid dang /
gzhan nyid dgag pa'i rim pa bstan pa'i phyir de bzhin du don dam par snam bu ni rgyu spun gyi bdag nyid kyi gzugs dag dang gcig pa nyid ma yin te /
ltos pa dang bcas pa'i phyir dang rdzas yin pa'i phyir dper na sab ma bzhin no / /
don dam par snam bu ni rgyu spun gyi bdag nyid kyi gzugs dag las gzhan nyid ma yin te /
ltos pa dang bcas pa'i phyir dang de zhig na de dag kyang 'jig pa'i phyir dper na rgyu spun dag gi rang gi bdag nyid bzhin no zhes bya ba sbyor ba gnyis smras te /
yan lag dag ni snga ma bzhin no / /
da ni yon tan phyogs su byas nas gcig pa nyid dang gzhan nyid dgag pa'i rim pa bstan pa'i phyir de bzhin du don dam par rgyu spun gyi bdag nyid kyi gzugs dag ni snam bu dang gcig pa nyid ma yin te /
ltos pa dang bcas pa'i phyir dang rdzas yin pa'i phyir dper na rtsi rkyang bzhin no / /
don dam par rgyu spun gyi bdag nyid kyi gzugs dag ni snam bu las gzhan nyid ma yin te /
ltos pa dang bcas pa'i phyir dang /
de zhig na de dag kyang 'jig pa'i phyir dper na snam bu'i rang gi bdag nyid bzhin no zhes bya ba sbyor ba gnyis smras te /
yan lag ni snga ma bzhin no / /
lhag ma ni snga ma bzhin no zhes bya ba ni yon tan phyogs su byas nas yon tan dgag pa'i rim pa don dam par yon tan rgyu spun ni yon tan can snam bu rtsom par byed pa ma yin te /
ltos pa dang bcas pa'i phyir dper na de las gzhan bzhin no zhes bya ba dang /
yon tan can phyogs su byas nas yon tan can dgag pa'i rim pa /
don dam par yon tan can snam bu ni yon tan can rgyu spun gyis brtsam par bya ba ma yin te /
yon tan can yin pa'i phyir dper na bum pa bzhin no zhes bya ba dang /
yon tan can phyogs su byas nas ltos pa dgag pa'i rim pa /
don dam par yon tan can snam bu grub pa dang ma grub pa ni yon tan rgyu spun la ltos par mi byed de /
yon tan can yin pa'i phyir dper na sab ma bzhin no zhes bya ba dang /
yon tan phyogs su byas nas ltos pa dgag pa'i rim pa /
don dam par yon tan rgyu spun ni yon tan can snam bu grub pa dang ma grub pa'i ltos par bya ba ma yin te /
yon tan yin pa'i phyir dper na rtsi rkyang bzhin no zhes bya ba dang /
brgal ba dang lan la sogs pa lhag ma rnams brjod par bya ba bstan to / /
da ni me dang bud shing dag gi mtshan nyid dang mtshan nyid kyi gzhir gyur pa dag gi dgag pa'i rim pa thams cad ma lus par rnam par bshad pa'i tshul bstan pa'i phyir /
mtshan nyid dang mtshan nyid kyi gzhi dag la yang de bzhin du brjod par bya'o zhes bya ba smras te /
'dir mtshan nyid ni lkog shal la sogs pa'o / /
mtshan nyid kyi gzhi ni ba lang la sogs pa yin no / /
de dag la yang mtshan nyid kyi gzhi phyogs su byas nas gcig pa nyid dang gzhan nyid dgag pa'i rim pa /
don dam par mtshan nyid kyi gzhi ba lang ni mtshan nyid lkog shal la sogs pa dang gcig pa nyid ma yin te /
ltos pa dang bcas pa'i phyir dper na rta'i mtshan nyid bzhin no / /
don dam par mtshan nyid kyi gzhi ba lang ni mtshan nyid lkog shal la sogs pa las gzhan nyid ma yin te /
ltos pa dang bcas pa'i phyir dper na mtshan nyid kyi rang gi bdag nyid bzhin no zhes bya ba dag dang /
mtshan nyid phyogs su byas nas gcig pa nyid dang gzhan nyid dgag pa'i rim pa /
don dam par mtshan nyid lkog shal la sogs pa dag ni mtshan nyid kyi gzhi ba lang dang gcig pa nyid ma yin te /
ltos pa dang bcas pa'i phyir dang /
rdzas yin pa'i phyir dper na rtsi rkyang bzhin no / /
don dam par mtshan nyid lkog shal la sogs pa dag ni mtshan nyid kyi gzhi ba lang las gzhan nyid ma yin te /
ltos pa dang bcas pa'i phyir dang /
de zhig na de dag kyang 'jig pa'i phyir dper na snam bu'i rang gi bdag nyid bzhin no zhes bya ba dag dang /
mtshan nyid phyogs su byas nas mtshan nyid kyi gzhi dgag pa'i rim pa /
don dam par mtshan nyid lkog shal la sogs pa dag ni mtshan nyid kyi gzhi ba lang mtshon par byed pa ma yin te /
ltos pa dang bcas pa'i phyir dper na de las gzhan bzhin no zhes bya ba dang mtshan nyid kyi gzhi phyogs su byas nas mtshan nyid kyi gzhi dgag pa'i rim pa /
don dam par mtshan nyid kyi gzhi ba lang ni mtshan nyid lkog shal la sogs pa dag gis mtshon par bya ba ma yin te /
mtshan nyid kyi gzhi yin pa'i phyir dper na bum pa bzhin no zhes bya ba dang mtshan nyid kyi gzhi phyogs su byas nas ltos pa dgag pa'i rim pa /
don dam par mtshan nyid kyi gzhi ba lang grub pa dang ma grub pa ni mtshan nyid lkog shal la sogs pa dag la ltos par mi byed de /
mtshan nyid kyi gzhi yin pa'i phyir dper na sab ma bzhin no zhes bya ba dang /
mtshan nyid phyogs su byas nas ltos pa dgag pa'i rim pa /
don dam par mtshan nyid lkog shal la sogs pa dag ni mtshan nyid kyi gzhi ba lang grub pa dang ma grub pa'i ltos par bya ba ma yin te /
mtshan nyid yin pa'i phyir dper na rtsi rkyang bzhin no zhes bya ba dang /
brgal ba dang lan la sogs pa lhag ma rnams kyang brjod par bya ba bstan to / /
de ltar na me dang bud shing dag gis bdag dang nye bar blang ba dag gi dgag pa'i rim pa thams cad bum pa dang snam bu la sogs pa dag dang lhan cig tu ma lus par rnam par bshad pa yin no / /
gal te gcig pa nyid dgag pa'i rjes su dpag pas ni gzhan nyid dgag pa'i rjes su dpag pa la gnod la /
gzhan nyid dgag pa'i rjes su dgag pas kyang gcig pa nyid dgag pa'i rjes su dpag pa bsal ba'i phyir gang yang rung ba mi 'grub po zhe na zhes bya ba ni /
pha rol po dag na re dbu ma pa'i rjes su dpag pa de gnyis kyis gcig gis gcig bsal bas gnyi ga mi 'grub po zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
gnyi ga bkag pas 'dod pa 'grub pa'i phyir skyon med do zhes bya ba smras te /
'di ltar dbu ma pa ni phyogs de dag gnyi ga dgag par 'dod pa'i phyir ro / /
da ni de ltar me dang bud shing dag gis bdag dang nye bar blang ba dang /
bum pa dang snam bu la sogs pa dngos po rnams rnam pa du mar gcig pa nyid dang gzhan nyid du mi 'thad pa na smra ba po rtog pa'i rang bzhin can ma yin pa mi mkhas pa bzhin du mkhas par rlom pa'i nga rgyal can gang dag bdag kyang nye bar blang ba de dang bcas pa nyid na bdag yin no zhe'am /
nye bar blang ba de las tha dad pa nyid yin no zhe'am /
dngos po rnams kyang gang gis dgag pa'i rgyu de dang bcas pa nyid yin no /
dngos po yin no zhe'am de las tha dad pa nyid do zhes gcig pa nyid dang gzhan nyid du ston pa de dag ni /
bde bar gshegs pa'i bstan pa'i don la mkhas pa yin par slob dpon gyi zhal snga nas mi dgongs so zhes bstan pa'i phyir de'i phyir de ltar dpyad na don dam par gcig pa nyid dang gzhan nyid mi 'thad de /
mi 'thad du zin kyang bcom ldan 'das kyis tha snyad kyi dbang gis 'dul ba'i sems can rnams kyi tshul khrims dang /
ting nge 'dzin dang shes rab la sogs pa yon tan gyi tshogs yang dag par sgrub pa'i phyir de dag 'jig rten la grags pa dag gis bka' stsal pa la /
kha cig gis de dag ni don dam pa'o snyam du rig nas chos rnams de ltar spros pa med kyang spros par byed pa de ni rigs pa ma yin par slob dpon gyis dgongs pa na /
gang dag bdag dang dngos po rnams / /
de bcas nyid dang tha dad par / /
ston pa de dag bstan don la / /
mkhas so snyam du mi sems so / /
zhes bya ba gsungs te zhes bya ba smras te /
de'i phyir de ltar me dang bud shing dag gis dpyad na don dam par bdag dang nye bar blang ba dang /
bum pa dang snam bu la sogs pa dngos po rnams gcig pa nyid dang gzhan nyid du mi 'thad do / /
de ltar don dam par mi 'thad du zin kyang tha snyad kyi dbang gis dgos pa'i don gyi phyir 'jig rten la grags pa'i brjod pa dag gis bka' stsal to zhes bya bar sbyar ro / /
sus bka' stsal zhe na /
bcom ldan 'das kyis te ston pa thugs rje can gyis so / /
gang gi dbang gis bka' stsal zhe na /
tha snyad kyi dbang gis te kun rdzob kyi bden pa'i lugs rnam par gzhag pa'i dbang gis so / /
dgos pa'i don ci'i phyir bka' stsal zhe na /
'dul ba'i sems can rnams kyi tshul khrims dang ting nge 'dzin dang shes rab la sogs pa yon tan gyi tshogs yang dag par sgrub pa'i phyir te /
lhag pa'i tshul khrims la brten nas lhag pa'i sems skye zhing lhag pa'i sems la brten nas lhag pa'i shes rab skye ba la sogs pa'i rim gyis tshogs kyi lam dang /
sbyor ba'i lam dang rnam par dag pa'i lam rnams kyis bsdus pa'i yon tan gyi tshogs thams cad yang dag par sgrub pa'i phyir ro / /
gang dag bka' stsal zhe na /
bdag dang nye bar blang ba dang bum pa dang snam bu la sogs pa dngos po rnams gcig pa nyid dang gzhan nyid ces tha snyad gdags pa de dag go / /
brjod pa gang dag gis bka' stsal zhe na /
'jig rten la grags pa dag gis bka' stsal to / /
de ltar bka' stsal pa la kha cig gis de dag ni don dam pa'o snyam du rig nas chos rnams de ltar don dam par gcig pa nyid dang gzhan nyid ces bya ba la sogs pa'i spros pa med kyang spros par byed pa de ni rigs pa ma yin par slob dpon klu sgrub kyi zhal snga nas kyis dgongs pa na tshig le'ur byas pa 'di gsungs so zhes bya bar sbyar ro / /
tshig le'ur byas pa 'di'i bsdus pa'i don ni smra ba po rtog pa'i rang bzhin can ma yin pa mi mkhas bzhin du mkhas par rlom pa'i nga rgyal can gang dag /
bdag dang nye bar blang ba de dang bcas pa nyid na bdag yin gyi 'ba' zhig ni ma yin no zhes bdag dang nye bar blang ba dag gcig pa nyid du ston par byed pa dang bdag las nye bar blang ba tha dad do zhes bdag dang nye bar blang ba dag gzhan nyid du ston par byed pa dang /
me dang bud shing dang /
rgyu dang 'bras bu dang /
yan lag dang yan lag can dang /
yon tan dang yon tan can dang /
mtshan nyid dang mtshan nyid kyi gzhir gyur pa'i dngos po rnams kyang bud shing gang gis mer gdags pa'i bud shing de dang bcas pa nyid na me yin gyi 'ba' zhig ni ma yin no zhes me dang bud shing dag gcig pa nyid du ston par byed pa dang /
me las bud shing dag tha dad do zhes me dang bud shing dag gzhan nyid du ston par byed pa dang /
rgyu gang gis 'bras bur gdags pa'i rgyu de dang bcas pa nyid na 'bras bu yin gyi 'ba' zhig ni ma yin no zhes rgyu dang 'bras bu gcig pa nyid du ston par byed pa dang /
'bras bu las rgyu tha dad do zhes rgyu dang 'bras bu dag gzhan nyid du ston par byed pa dang /
yan lag gang gis yan lag can du gdags pa'i yan lag de dang bcas pa nyid na yan lag can yin gyi /
'ba' zhig ni ma yin no zhes yan lag dang yan lag can dag gcig pa nyid du ston par byed pa dang /
yan lag can las yan lag tha dad do zhes yan lag dang yan lag can dag gzhan nyid du ston par byed pa dang /
yon tan gang gis yon tan can du gdags pa'i yon tan de dang bcas pa nyid ni yon tan can yin gyi 'ba' zhig ni ma yin no zhes yon tan dang yon tan can dag gcig pa nyid gdon par byed pa dang /
yon tan can las yon tan tha dad do zhes yon tan dang yon tan can gzhan nyid du ston par byed pa dang /
mtshan nyid gang gis mtshan nyid kyi gzhir gdags pa'i mtshan nyid de dang bcas pa nyid na mtshan nyid kyi gzhi yin gyi /
'ba' zhig ni ma yin no zhes mtshan nyid dang mtshan nyid kyi gzhi dag gcig pa nyid du ston par byed pa dang /
mtshan nyid kyi gzhi las mtshan nyid tha dad do zhes mtshan nyid dang mtshan nyid kyi gzhi dag gzhan nyid du ston par byed pa de dag ni /
bde bar gshegs pa'i bstan pa'i don la mkhas pa yin par kho bo mi sems so zhes bstan pa yin no / /
ci'i phyir zhe na /
tshad ma dang 'gal ba'i chos gzhan dag khas len pa'i phyir ro zhes bya bar dgongs so zhes bya ba smras te /
bde bar gshegs pa'i bstan pa'i don ni gcig pa nyid dang gzhan nyid du rnam par rtog pa mang po'i ling tog dang bral ba skye ba med pa la sogs pa'i khyad par dang ldan pa dmigs su med pa yin na rang dang gzhan gyi sde pa gang dag dbu ma pas gcig pa nyid dang /
gzhan nyid ma yin par 'thad pas sgrub pa'i tshad ma dang 'gal ba'i chos gcig pa nyid dang gzhan nyid ces bya ba dag khas len pa'i phyir de dag shes rab dang ldan pa ma yin no zhes bya bar slob dpon gyi zhal snga nas kyis dgongs so / /
de la 'dir rab tu byed pa'i don ni pha rol pos rab tu byed pa'i dang por smras pa'i sgrub pa dang /
dpe med par bstan pas rten cing 'brel par 'byung ba don gcig pa ma yin pa dang don tha dad pa ma yin pa'i khyad par dang ldan pa bstan pa yin no zhes bya ba ni mjug bsdu ba dang tshad ma'i 'bras bu yin te /
me dang bud shing brtag pa'i rab tu byed pa bcu pa'i skabs 'dir rab tu byed pa'i don tshad ma'i 'bras bur blta ba ni pha rol pos sngar phung po dang khams dang skye mched dag don dam par yod par bsgrub pa'i phyogs snga ma don dam par phung po la sogs pa dag yod pa kho na yin te /
phan tshun ltos pa dang bcas pa'i phyir dper na me dang bud shing bzhin no zhes smras pa'i sgrub pa dang /
dpe med par bstan pas shes rab kyi pha rol tu phyin pa las gsungs pa'i rten cing 'brel par 'byung ba don gcig pa ma yin pa dang don tha dad pa ma yin pa'i khyad par dang ldan pa bstan pa yin no / /
rten cing 'brel par 'byung ba de bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so /
zhes zer ba bsal ba'i phyir /
'dir yid ches pa'i lung gi khungs kyis kyang bsgrub par bya ste /
de'i phyir 'phags pa tshangs pas zhus pa'i mdo las /
lus las gzhan pa'i chos mi mthong la chos las gzhan pa'i lus mi mthong ste /
ci ltar gnyis ma yin pa dang gnyis ma yin pa ma yin pa de ltar mthong ngo / /
de ltar mthong bas mngon sum nyid du mthong ba yang mi mthong ngo zhes bya ba gsungs pa de dag grub pa ni 'di'i yon tan dang khungs yin te /
gnyis ma yin par mthong ba ni gzhan nyid ma yin no /
gnyis ma yin pa ma yin par mthong ba ni gcig pa nyid ma yin pa'o / /
de skad bka' stsal pa na /
tshangs pas bcom ldan 'das byang chub sems dpa' de ltar mthong bas ci zhig mngon sum nyid du mthong zhes zhus pa dang /
bcom ldan 'das kyis bka' stsal pa /
de ltar mthong bas mngon sum nyid du mthong ba yang mi mthong ngo zhes gsungs pa de dag grub pa yin no / /
de dag la sogs pa theg pa chen po'i mdo sde mtha' yas pa dag las rten cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa gsungs pa de dag grub pa yin no zhes bya ba ni /
gang gi phyir de ltar yid ches pa'i lung de dag grub pa ni rten cing 'brel par 'byung ba 'di bstan pa'i yon tan dang khungs yin te de'i phyir kho bo rang gi bsam pas rtog ge skom po tsam gyis bsgrubs pa ma yin te /
lung de dag kyang yod do / /
gang gi phyir de ltar theg pa chen po'i mdo sde mtha' yas pa dag las rten cing 'brel par 'byung ba don gcig pa ma yin pa dang /
don tha dad pa ma yin pa'i khyad par dang ldan pa bstan pa de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas 'grel pa byed pa'i mkhyen rlabs dang mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las /
me dang bud shing brtag pa zhes bya ba ste rab tu byed pa bcu pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni dngos po ngo bo nyid med pa'i mi mthun pa'i phyogs kyi khyad par dgag pas 'khor ba nyid med pa nyid du bstan pa'i don gyi dbang gis rab tu byed pa bcu gcig pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang gzhung 'og nas 'byung ba dang sbyar ba'i don du lta ste tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas da ni dngos po ngo bo nyid med pa'i mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad bya ba med par dam bcas pa mdzad pas 'dir yang bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas de skad smras te /
dngos po ngo bo nyid med pa ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste phung po dang khams dang skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du bsgrub pa'i phyogs snga ma nye bar gzhag pa 'og nas don dam par phung po la sogs pa dag yod pa kho na yin te /
bcom ldan 'das kyis ming dang khyad par bstan nas de zad par bya ba'i phyir man ngag bstan pa'i phyir ro zhes bya ba la sogs pa phung po la sogs pa yod pa nyid du bsgrub pa'i gtan tshigs 'khor ba ngo bo nyid yod pa nyid du smra ba dag yin no / /
de dgag pas zhes bya ba ni de dgag pa'i don gyi dbang du byas nas rab tu byed pa bcu gcig pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
'khor ba ngo bo nyid med pa nyid du bstan pa'i don gyi dbang gis rab tu byed pa bcu gcig pa brtsam mo zhes bya ba smras te /
'khor ba brtag pa'i rab tu byed pa bcu gcig pa'i gzhung 'og nas 'byung ba 'di'i don ni 'khor ba dang 'khor ba po dag ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de 'thob ce na /
'khor ba ngo bo nyid med pa nyid du bstan pa ni 'di'i 'bras bu yin la /
dngos po ngo bo nyid med pa'i mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas /
rab tu byed pa'i mtshams sbyar ba'i skabs 'dir thabs dang /
thabs las byung ba'i 'bras bu dang po kho nar bstan to / /
dngos po ngo bo nyid med pa'i mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
rang gi sde pa dag don dam par phung po la sogs pa dag yod pa kho na yin te /
phan tshun ltos pa dang bcas pa'i phyir dper na me dang bud shing bzhin no zhes zer ba'i sgrub pa dang dpe sun dbyung ba'i zhar la me dang bud shing brtag pa'i rab tu byed pa'i skabs su /
me dang shing gis bdag dang ni / /
nye bar blang ba'i rim pa kun / /
bum snam la sogs lhan cig tu / /
ma lus par ni rnam par bshad / /
ces smras pas /
phung po la sogs pa dngos po thams cad bkag tu zin kyang de dag la mngon par zhen pa rang gi sde pa dag gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par phung po la sogs pa dag yod pa kho na yin te /
bcom ldan 'das kyis ming dang khyad par bstan nas de zad par bya ba'i phyir man ngag bstan pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
'di na gang med pa de la ni ming dang khyad par bstan pa dang /
de zad par bya ba'i phyir man ngag bstan par yang mi rigs te /
dper na mgo gnyis pa'i mig gi nad med par bya ba bzhin no zhes bya ba ni chos mi mthun pa'i phyogs kyi dpe yin no / /
de dag la ni ming dang khyad par bstan nas de zad par bya ba'i phyir man ngag bstan pa 'di lta ste /
dge slong dag 'khor ba thog ma dang tha ma med de /
dam chos rnam par mi shes pa'i / /
byis pa la ni 'khor ba ring / /
zhes bya ba dang /
de bzhin du dge slong dag de lta bas na khyed kyis 'khor ba zad par bya ba'i phyir nan tan bya'o zhes de ltar bslab par bya'o zhes gsungs pa de dag yod pas zhes bya ba ni nye bar sbyar ba'i sbyor ba yin te /
'khor ba zhes bya bas ni phung po la sogs pa de dag gi ming bstan te /
'khor ba ni phung po lnga'i bdag nyid dang /
'gro ba lnga'i bdag nyid las dang nyon mongs pa dang bcas pa yin pa'i phyir ro / /
thog ma dang tha ma med de /
dam chos rnam par mi shes pa'i / /
byis pa la ni 'khor ba ring / /
zhes bya ba ni khyad par bstan pa yin te /
'khor ba ni thog ma dang tha ma med pa'i khyad par dang ldan pa yin pa'i phyir dang /
skyes bu dam pa rnams kyi mthong ba'i chos 'phags pa'i lam rnam par mi shes pa'i byis pa rnams la 'khor ba ring ba'i khyad par dang ldan pa yin pa'i phyir ro / /
de ltar ming dang khyad par bstan nas dge slong dag de lta bas na khyed kyis 'khor ba zad par bya ba'i phyir nan tan bya'o zhes de ltar bslab par bya'o zhes gsungs pa ni zad par bya ba'i phyir man ngag bstan pa yin te /
'khor ba zad par bya ba'i phyir tshogs kyi lam la nan tan bya zhing /
sbyor ba'i lam dang rnam par dag pa'i lam rnams la bslab par bya'o zhes gdams ngag dang rjes su bstan pa mdzad pa'i phyir ro / /
de'i phyir gtan tshigs ci skad smos pa'i mthus phung po la sogs pa dag yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na bcom ldan 'das kyis mgo gnyis pa'i mig la sogs pa med pa gang dag gi ming dang /
khyad par dang /
de zad par bya ba'i phyir man ngag ma bstan pa de dag ni don dam par yod pa ma yin gyi /
phung po la sogs pa gang dag gi ming dang khyad par dang /
de zad par bya ba'i phyir man ngag bstan pa de dag ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'jig rten gyi mgon pos skye ba'i rgyun las dang nyon mongs pas bskyed pa sgyu ma dang smig rgyu lta bu skye ba'i gnyen po ma skyes pa rgyun ma chad pa la gzigs nas byis pa rnams kyi 'khor ba'i ring ngo zhes gsungs shing /
skye ba ni sdug bsngal rnam pa du ma'i gleng gzhir gyur pa yin pas 'khor ba zad par bya ba'i phyir gus par bya ba nyid la sbyar bar bzhed pa ni de skad gsungs par zad kyi zhes bya ba la sogs pa smras te /
kun rdzob kyi tha snyad du de dag gi ming dang /
khyad par dang /
de zad par bya ba'i phyir man ngag bstan par zad kyi don dam par bstan pa ni ma yin no zhes bya bar sbyar ro / /
kun rdzob kyi tha snyad du de dag sus bstan zhe na /
'jig rten gyi mgon pos te sangs rgyas bcom ldan 'das kyis so / /
de dag gi ming ci skad bstan zhe na /
skye ba'i rgyun zhes bstan te /
des ni skye ba'i kun nas nyon mongs pa'i mtshan nyid bstan to / /
de bye brag tu bshad pa'i phyir las dang nyon mongs pas bskyed pa zhes bstan te /
des ni las kyi kun nas nyon mongs pa dang /
nyon mongs pa'i kun nas nyon mongs pa'i rgyu las byung bar bstan to / /
de'i ngo bo nyid bstan pa'i phyir sgyu ma dang smig rgyu lta bu zhes bstan te /
des ni ma brtags na dga' ba tsam du bstan to / /
de'i mtha' bstan pa'i phyir /
skye ba'i gnyen po ma skyes pa / /
zhes bstan te /
des ni 'phags pa'i lam ma thob pa bstan to / /
de ni rgyun bstan pa'i phyir rgyun ma chad pa zhes bstan te /
des ni nyon mongs pa'i thob pa ma spangs pa bstan te / /
de dag gi khyad par ci skad bstan zhe na /
byis pa rnams kyi 'khor ba ring / /
zhes gsungs te 'phags pa'i lam ma thob pa rnams kyi'o / /
de zad par bya ba'i phyir man ngag ci skad bstan zhe na /
skye ba ni sdug bsngal rnam pa du ma'i gleng gzhir gyur pa yin pas 'khor ba zad par bya ba'i phyir gus par bya ba nyid la sbyar bar bzhed pa na de skad gsungs par zad kyi zhes bya ba smras te /
skye 'di'i don med gang phyir skye ba yod na rga shi dang / /
nad dang sdug bsngal bsad dang bcing la sogs pa'i sgra dag yod / /
gal te 'jigs mang skye ba med na don med de mi 'byung / /
shing skyes med na nags med rlung gis sgyel bar mi 'gyur bzhin / /
zhes bya ba'i tshul gyis skye ba ni sdug bsngal rnam pa du ma'i gleng gzhir gyur pa yin la /
de zad pa ni nye bar zhi ba'i bde ba yin pas de zad par bya ba'i phyir gus par bya ba nyid la nyan thos rnams sbyar bar bzhed pa na dge slong dag de lta bas na khyed kyis 'khor ba zad par bya ba'i phyir nan tan bya'o zhes de ltar bslab par bya'o zhes gsungs so / /
ci'i phyir de don dam par gsungs pa ma yin zhe na /
de'i phyir rtog pa'i rang bzhin can rnams kyis yongs su brtags na don dam par 'khor ba dang mya ngan las 'das pa dag gi khyad par 'ga' yang dmigs su med pas /
bcom ldan 'das kyis don dam par gsungs pa yin no zhes bya ba smras so / /
de'i phyir gal te ming dang khyad par bstan nas de zad par bya ba'i phyir man ngag bstan pa de don dam pa pa yin par 'dod na gtan tshigs kyi don ma grub pa nyid do / /
kun rdzob pa'i gtan tshigs yin par rtog na ni don 'gal ba nyid dang dpe med do zhes bya ba ni mjug bsdu ba dang tshad ma'i 'bras bu yin te /
don dam par ni bcom ldan 'das kyis gsungs pa ma yin pas gtan tshigs kyi don ma grub pa nyid do / /
kun rdzob tu sgrub na ni khyed don dam par 'dod pa dang 'gal zhing phung pos bsdus pa thams cad phyogs su byas pas chos mthun pa'i dpe med pa'i skyon yod do / /
da ni bcom ldan 'das kyis 'khor ba thog ma dang tha ma med do zhes gsungs pa de gang gi phyir bka' stsal pa dang /
de kun rdzob kyi tha snyad du gsungs pa yin gyi don dam par gsungs pa ma yin par slob dpon gyis tshig le'ur byas pas bshad par bstan pa'i phyir /
'khor ba thog ma dang tha ma med do zhes gang gsungs pa ni 'di na rgyu med par smra ba bsal ba'i phyir dngos po rgyu las skye'o zhes bcom ldan 'das kyis gsung rab skye ba bstan pa'i phyogs su bka' stsal pa de sun dbyung bar 'dod pa'i mu stegs can dag gis bcom ldan 'das la ci ltar 'khor ba'i sngon mtha' mngon nam zhes zhus tshe /
thub pa chen pos min zhes gsungs /
'khor ba thog ma tha ma med / /
de la sngon dang phyi ma med / /
ces bya ba la sogs pa smras te /
bcom ldan 'das kyis 'khor ba thog ma dang tha ma med do zhes gang gsungs pa ni bcom ldan 'das kyis 'jig rten 'di na rgyu med par smra ba bsal ba'i phyir dngos po rgyu las skye'o zhes bcom ldan 'das kyis gsung rab skye ba bstan pa kun rdzob kyi phyogs su bka' stsal pa des /
rgyu gcig nas gcig tu brgyud pa dag la rtsom pa'i dus nges pa med pa'i phyir 'khor ba la thog ma med la /
skye ba'i gnyen po 'phags pa'i lam ma shar ba dag la tha ma ma grub pa'i phyir 'khor ba la tha ma med par bstan pas 'jig rten gsum po dag las dang nyon mongs pa la sogs pa'i skyon med par glo bur du mi skye ba dang /
byed pa po dang /
'byin pa po tshangs pa la sogs pa dag kyang med par bka' stsal pa de sun dbyung bar 'dod pa'i mu stegs can dag gis bcom ldan 'das la 'khor ba'i sngon gyi mtha' mngon nam zhes zhus pa dang /
bcom ldan 'das thub pa chen pos sngon gyi mtha' mi mngon no zhes gsungs pas 'khor ba thog ma dang tha ma med de /
de la sngon dang phyi ma med do zhes bka' stsal to / /
'di skad bstan te /
rdzogs byed la sogs pa mu stegs can rnams rtog khang du 'khod cing mthun par gyur pa na 'di snyam du sems te /
bdag cag sngon gyi rgyal po rnams dang /
grong rdal gyi mi rnams dang /
ldongs kyi mi rnams kyi bar gyis mchod par gyur cing chos gos dang /
bsod snyoms la sogs pa dag kyang rnyed par gyur na gang tshun chad nas dge sbyong gau ta ma 'di byung ba de tshun chad nas bdag cag rgyal po rnams dang grong rdal gyi mi rnams dang ljongs kyi mi rnams kyi bar gyis mchod par ma gyur cing chos gos dang /
bsod snyoms la sogs pa dag kyang rnyed par ma gyur gyis /
de'i phyir bdag cag dong la de 'di ltar sun dbyung bar bya ste /
bdag cag gis de la 'di skad ces /
kye gau ta ma ci 'khor ba 'di la sngon gyi mtha' mngon nam zhes dri bar bya'o / /
de skad dris pa na gal te sngon gyi mtha' mngon no zhes zer na de lta na 'khor ba la byed pa po dang 'byin pa po yod par 'gyur zhing 'jig rten gsum rgyu med pa las byung bar yang gyur pas des na dge sbyong gau ta ma 'khor ba la byed pa po dang 'byin pa po med pa nyid du smra ba dang /
'jig rten gsum rgyu dang rkyen las byung bar smra ba sun phyin par 'gyur ro / /
ci ste sngon gyi mtha' mi mngon no zhes zer na yang de lta na yang de thams cad mkhyen pa ma yin pa nyid kyis sun phyin par 'gyur ro snyam nas de ltar bsams te dong nas /
bcom ldan 'das la kye gau ta ma ci ltar 'khor ba'i sngon gyi mtha' mngon nam zhes zhus pa'i tshe /
thub pa chen pos mi mngon no zhes gsungs pas 'khor ba la thog ma dang tha ma med do / /
de la sngon dang phyi ma med do zhes bstan te /
de'i don ni thog ma med pa dang ldan pa la /
gzhan gyis thog ma dang ldan par yongs su brtags pa bsal ba yin te /
'di ltar smra ba po gzhan dag 'khor ba ni las dang nyon mongs pa'i rgyu med par glo bur du ltung ba dang /
byed pa po dang /
'byin pa po tshangs pa la sogs pa yod par 'dod pa de gnyi ga bcom ldan 'das kyis sngon gyi mtha' mi mngon par bka' stsal pas bsal ba'i phyir sun dbyung ba'i skabs mi rnyed de gang la sngon gyi mtha' mi mngon pa de la phyi ma'i mtha' mi mngon pas 'khor ba la thog ma dang tha ma med do zhes bka' stsal to / /
de la 'khor ba ni kun tu 'gro ba ste skye ba dang rga shi'i dpyang thag gi rgyun ma chad pa'o zhes bya bas ni /
'khor ba zhes bya ba'i tshig gi don bstan to / /
thog ma dang tha ma med de /
thog ma dang tha ma ni thog ma dang tha ma dag ste /
de la thog ma dang tha ma dag med pa'i phyir sngon dang phyi ma med par gsungs te zhes pas ni thog ma dang tha ma zhes bya ba dang /
de la thog ma dang tha ma med pa zhes bya ba'i tshig gi don bstan to / /
ci'i phyir bcom ldan 'das kyis 'khor ba na thog ma dang tha ma med par gsungs she na /
rgyu gcig nas gcig tu brgyud pa dag las rtsom pa'i dus nges pa med pa'i phyir dang /
gnyen po ma shar ba dag la tha ma ma grub pa'i phyir zhes bya ba smras te go rims bzhin no / /
de ltar 'khor ba zhes bya ba'i ming dang khyad par bstan pa de yang tha snyad du yin gyi don dam par ni ma yin gyi /
de'i phyir pha rol po dag gi gtan tshigs kyi don ma grub pa nyid do / /
de'i phyir de ni lan gdab pa'i tshig yin no zhes bya ba ni 'khor ba thog ma dang tha ma med de /
de la sngon dang phyi ma med do zhes bya ba de ni rdzogs byed la sogs pas dris pa la lan gdab pa'i tshig yin gyi /
phung po la sogs pa dag rdzas su yod pa nyid du ston pa'i tshig ni ma yin no zhes bya ba'i tha tshig go / /
de lta bas na bcom ldan 'das la log pa mi gsung ba nyid du yid ches pa yang dag par skyes pa rnams la ni de la yid ches par 'gyur gyi tshad ma ltar snang bas sems phyin ci log tu gyur pa gzhan dag ni yid ches par mi 'gyur la /
thub pa'i dbang po'i gsung rab 'di yang slob dpon gyi dpe mkhyud dang bral ba yin pas de'i phyir don 'di gzhan la bstan par nus pa'i rjes su dpag pa brjod par bya ste zhes bya bas ni de ltar bcom ldan 'das kyis 'khor ba'i ming dang /
khyad par dang /
de zad par bya ba'i phyir man ngag bstan pa dag tha snyad du yin gyi don dam par ma yin pas pha rol po'i gtan tshigs kyi don ma grub pa nyid la sogs pa dag nyan pa'i skye bo gang dag bcom ldan 'das ni log pa mi gsung ba yang dag pa nyid du gsung ba'o zhes bcom ldan 'das la yid ches pa yang dag par skyes pa rnams ni bcom ldan 'das kyi lung de la yid ches par 'gyur bas de dag la ni yid ches pa'i lung gi tshad mas bsgrubs pas chog pa'i phyir rjes su dpag pa'i tshad mas sgrub mi dgos so / /
nyan pa'i skye bo gang dag lha chen po dang /
khyab 'jug dang /
dbyig gi snying po dang /
ser skya dang /
gzegs zan dang /
rkang mig dang /
'phel ba la sogs pas smras pa /
tshad ma ma yin par tshad ma ltar snang bas sems phyin ci log tu gyur pa gzhan dag ni bcom ldan 'das kyis lung de la yid ches par mi 'gyur bas de dag la ni rjes su dpag pa'i tshad mas kyang bsgrub dgos la /
thub pa'i dbang po sangs rgyas bcom ldan 'das kyi gsung rab 'di yang slob dpon gyi dpe mkhyud dang bral ba yin pas 'grel pa byed pa yang gzhan la don 'di bstan pa la dbri bkol mi byed pas de'i phyir bcom ldan 'das kyis 'khor ba'i ming dang /
khyad par bstan pa dang /
de zad par bya ba'i phyir man ngag bstan pa de dag tha snyad du yin gyi don dam par ma yin pas pha rol po'i gtan tshigs kyi don ma grub pa la sogs pa'i don 'di gzhan la bstan par nus pa'i rjes su dpag pa brjod par bya'o zhes bstan to / /
de'i bskal pa dang po'i lus can rnams kyi lus dang /
dbang po dang /
blo'i tshogs gang yin pa de ni tshe rabs gzhan dag tu nye bar bsags pa'i las dge ba dang mi dge ba'i rgyu can yin par shes par bya ste /
bde ba dang /
sdug bsngal ba dang /
chos dang /
chos ma yin pa la sogs pa skye ba'i rgyu yin pa'i phyir dper na deng sang gi lus dang /
dbang po dang /
blo'i tshogs bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na deng sang gi lus can rnams kyi lus dang /
dbang po dang /
blo'i tshogs gang yin pa de ni bde ba dang sdug bsngal dang /
chos dang chos ma yin pa la sogs pa skye ba'i rgyu yin pa'i phyir tshe rabs snga ma gzhan dag tu nye bar bsags pa'i las dge ba dang /
mi dge ba'i rgyu can yin par shes par bya ba de bzhin du bskal pa dang po'i lus can rnams kyi lus dang dbang po dang /
blo'i tshogs gang yin pa de yang bde ba dang sdug bsngal ba dang /
chos dang chos ma yin pa la sogs pa skye ba'i rgyu yin pa'i phyir tshe rabs snga ma gzhan dag tu nye bar bsags pa'i las dge ba dang /
mi dge ba'i rgyu can yin par shes par bya ste /
des ni 'khor ba'i rgyu gcig nas gcig tu brgyud pa dag la rtsom pa'i dus nges pa med pa'i phyir thog ma med pa dang /
gnyen po ma shar ba dag la tha ma ma grub pa'i phyir tha ma med par shes par bya'o / /
de bzhin du thun mong ma yin par dmigs pa'i rgyu nyid dang /
phan gdags par bya ba nyid dang /
phan 'dogs par byed pa nyid dang /
dga' ba dang yongs su gdung ba'i rgyu nyid dang /
rnam par 'jig pa'i chos can nyid la sogs pa'i gtan tshigs dag dang /
dam bcas pa dang /
dpe ci skad bstan pa dag gi rjes su dpag par rgyas par brjod par bya'o zhes bya ba ni 'khor ba la thog ma dang tha ma med par sgrub pa'i gtan tshigs bde ba dang sdug bsngal dang /
chos dang chos ma yin pa la sogs pa skye ba'i rgyu yin pa'i phyir zhes bya ba ni mtshan nyid kyi sgra'i tshul nye bar gzung ba'i phyir mtshon pa tsam du zad kyi dam bcas pa dang /
dpe snga ma'i gtan tshigs ni 'di dag kyang yin par sbyar ro / /
lhag ma ni snga ma bzhin no zhes bya ba ni dam bcas pa dang dpe ni snga ma bzhin no zhes bya bar sbyar ro / /
'dir mu stegs can dag gis smras pa zhes bya ba la sogs pas ni 'dir pha rol po dag 'khor ba la tha ma yod pa'i gtan tshigs kyis thog ma yang yod par sgrub pa'i ltag chod cung zhig ston to / /
de'i phyir 'khor ba ni thog ma yod par gzung bar bya ste /
tha ma yod pa'i phyir ro / /
gang la tha ma yod pa de la ni thog ma yang yod par mthong ste dper na bum pa bzhin no / /
de bzhin du yang dag pa'i shes pa skyes pa'i 'khor ba la yang tha ma yod pas de'i phyir gtan tshigs ci skad smros pa'i mthus 'khor ba ni thog ma yod par gzung bar bya'o zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na bum pa gang la tha ma gyo mo yod pa de la thog ma 'jim pa yang yod pa de bzhin du rnal 'byor pa yang dag pa'i shes pa skyes pa'i 'khor ba gang la tha ma rnam par grol ba dang mya ngan las 'das pa yod pa de la yang thog ma rtsom pa yod par gzung bar bya'i zhes zer ro / /
de skad ces zer ba de'i lan du 'dir 'grel pa byed pa nyid kyis de la 'dir /
'khor ba 'ba' zhig sngon gyi mtha' / /
yod ma yin pa ma yin gyi / /
dngos rnams thams cad nyid la yang / /
sngon gyi mtha' ni yod ma yin / /
zhes 'og nas ston par 'gyur ba'i phyir bum pa la sogs pa thog ma med pa'i rgyu gcig nas gcig tu brgyud pa las byung ba dag la yang /
thog ma yod pa nyid du ma grub pa'i phyir sgrub pa dpe ma tshang ba'i skyon yod do zhes bya ba smras te /
pha rol po'i tshig de ni lhag chod pa yin gyi sun 'byin pa ma yin no zhes bag tsha ba med par lan gdab par bya'o / /
'di skad bstan te rab tu byed pa 'di nyid kyi mjug nas /
'khor ba 'ba' zhig sngon gyi mtha' / /
yod ma yin pa ma yin gyi / /
dngos rnams thams cad nyid la yang / /
sngon gyi mtha' ni yod ma yin / /
zhes 'byung bas gang gi phyir de ltar yang dag pa ci lta ba bzhin du brtags nas dngos po thams cad la snga phyi dang lhan cig gi rim pa dag mi 'thad pa de'i phyir 'khor ba 'ba' zhig la sngon gyi mtha' yod pa ma yin par ma zad kyi /
dngos por 'dod pa thams cad la yang sngon gyi mtha' yod pa ma yin pas bum pa la sogs pa thog ma med pa'i rgyu gcig nas gcig tu brgyud pa las thog ma yod pa nyid du ma grub ste /
slob dpon 'phags pa lhas kyang /
bum pa rgyu las grub yin na / /
rgyu yang gzhan las grub pa yin / /
gang la rang las grub med pa / /
de yis gzhan ni ci ltar skyed / /
ces ci skad gsungs pa lta bu ste /
de'i phyir pha rol po dag 'khor ba thog ma yod par bsgrub pa'i dpe bum pa bzhin no zhes bya ba de bsgrub par bya ba chos dang mi ldan pas dpe ma tshang ba'i skyon yod do / /
tha ma yod pa'i phyir ro zhes bya ba'i gtan tshigs kyi don kyang ma grub pa nyid de /
'khor ba ni mtha' dang ldan pa nyid la sogs pa'i dbye bas lung du ma bstan pa yin pa'i phyir ro zhes bya bas ni pha rol po 'khor ba thog ma yod par sgrub pa'i gtan tshigs tha ma yod pa'i phyir ro zhes bya ba'i don ma grub pa nyid du ston te /
ci'i phyir ma grub ce na /
bcom ldan 'das kyis lung du ma bstan pa'i dngos po bcu bzhi bka' stsal pa las /
'jig rten rtag pa dang 'jig rten mi rtag pa dang /
rtag kyang rtag la mi rtag kyang mi rtag pa dang /
rtag pa yang ma yin mi rtag pa yang ma yin pa dang /
'jig rten mtha' yod pa dang /
'jig rten mtha' yod pa ma yin pa dang /
mtha' yod kyang yod la /
mtha' med kyang med pa dang /
mtha' yod pa yang ma yin /
mtha' med pa yang ma yin pa dang /
bdag shi nas yod pa dang /
bdag shi nas med pa dang /
bdag shi nas yod kyang yod la /
med kyang med pa dang /
bdag shi nas yod pa yang ma yin /
med pa yang ma yin pa dang /
srog de lus yin zhes bya ba dang /
srog kyang gzhan la lus kyang gzhan zhes lung du bstan par mi bya'o zhes gsungs pas 'khor ba yang lung du ma bstan pa yin pa'i phyir /
pha rol po'i gtan tshigs de'i don sgra la mig gi gzung ba yod pa'i phyir zhes bya ba bzhin du ma grub pa nyid do / /
gzhan dag na re gal te 'khor ba thog ma med par 'dod na 'o na de lta na zhes bya ba la sogs pas ni /
pha rol po dag gal te 'khor ba la thog ma med na tha ma yang med par 'gyur bas de lta na rnal 'byor pa yang dag pa'i shes pa skyes pa dag la yang 'khor ba zad pa'i mtha' med par 'gyur ro zhes zer ba'i gzhung ston to / /
de'i phyir de la zad pa med par yang shes par bya ste /
thog ma med pa dang ldan pa'i phyir dper na skyes bu'am /
nam mkha' bzhin no zhes zer ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skyes bu dang /
nam mkha' ni thog ma med pa dang ldan pa'i phyir de dag zad pa'i mtha' yang med pa de bzhin du /
'khor ba yang thog ma med pa dang ldan pa'i phyir de la zad pa'i mtha' yang med par shes par bya'o zhes zer ro / /
de skad ces zer ba de'i lan du 'dir 'grel pa byed pa nyid kyis /
skyes bu'am gzhan yang rung ste /
ma skyes pa ni tha snyad du yang khas ma blangs pa'i phyir dpe'i chos can ma grub pa'i skyon yod do zhes bya ba smras te /
pha rol po dag gis brtags pa'i skyes bu dang nam mkha' rdzas su 'dod pa dag kho bo cag dbu ma pa la kun rdzob tu yang rdzas su yod par ma skyes pas tha snyad du yang khas ma blangs na don dam par lta smos kyang ci dgos te /
des na khyed kyi dpe skyes bu'am nam mkha' bzhin no zhes bya ba'i chos can ma grub pa'i skyon yod do / /
kun rdzob kyi phyogs la yang 'bru la sogs pa thog ma med pa dag la gnyen po byung bas mtha' mthong ba'i phyir don 'gal ba nyid do zhes bya bas ni pha rol pos 'khor ba thog ma med pa de la zad pa'i mtha' med par yang shes par bya ste zhes dam bcas pa de kun rdzob kyi phyogs la yang don 'gal ba nyid du ston te /
'bru la sogs pa thog ma med pa dag la me la sogs pa gnyen po byung bas tshig pa la sogs pa'i mtha' yod par mthong ba'i phyir des na ci re zhig 'khor ba thog ma med pa dang ldan pa'i phyir dper na skyes bu'am /
nam mkha' bzhin du zad pa med par 'gyur ram /
'on te 'bru la sogs pa thog ma med pa dag la gnyen po byung bas mtha' mthong ba bzhin du zad par 'gyur ba ma nges pas don 'gal ba nyid do / /
mkhas pa'i nga rgyal can nye bar 'khrul pa gzhan dag na re zhes bya ba la sogs pas ni pha rol po bdag nyid thams cad shes pa ma yin par thams cad shes par bsnyems pa'i nga rgyal can thams cad mkhyen pa sun 'byin pa'i nye bar 'khrul pa dang ldan pa gzhan dag bcom ldan 'das thams cad mkhyen pa ma yin par bsgrub pa'i sgo nas 'khor ba la thog ma yod par smra ba ston to / /
de'i phyir /
bcom ldan 'das ni thams cad mkhyen pa ma yin te 'khor ba'i sngon gyi mtha' mi mngon no zhes zer bas rang nyid mi shes par khas blangs pa'i phyir dper na mi phal pa srog chags shi ba gar song mi shes so zhes zer ba bzhin no zhes zer ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mi phal pa blun po dag na re srog chags shi ba gar song mi shes so zhes zer bas rang nyid mi shes par khas blangs pa'i phyir de dag thams cad mkhyen pa ma yin pa de bzhin du bcom ldan 'das kyang 'khor ba'i sngon gyi mtha' mi mngon no zhes zer bas /
rang nyid mi shes par khas blangs pa'i phyir thams cad mkhyen pa ma yin no / /
ci ste thams cad mkhyen pa nyid yin na ni 'khor ba'i sngon gyi mtha' yang mkhyen pas des na 'khor ba la yang sngon gyi mtha' yod par grub bo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
gzhan gyi 'khor ba thog ma yod pa nyid du yongs su brtags pa bsal ba'i phyir sngon gyi mtha' mi mngon no zhes gsungs pa de ni 'khor ba thog ma med pa nyid du bstan pa'i tshig gi don yin pa'i phyir 'khor ba la thog ma med pa nyid yin pas mi mngon pa nyid du mkhyen pa'i phyir dang /
'khor ba thog ma med pa nyid du bstan pas bcom ldan 'das ni de la thogs pa mi mnga' ba'i phyir de ni ma brtags par smra ba gzhan gyi 'byor pa chen po la phrag dog byed pa rnams kyi rgyu mthun pa yin no zhes bya ba smras te /
bcom ldan 'das kyis 'khor ba'i sngon gyi mtha' mi mngon no zhes bka' stsal pa ni gzhan gyis 'khor ba thog ma yod pa nyid du yongs su brtags pa bsal ba'i phyir gsungs pa yin te /
de ni 'khor ba thog ma yod pa las mi mkhyen te /
sngon gyi mtha' mi mngon no zhes gsungs pa ma yin gyi 'khor ba la thog ma med pa nyid du bstan pa'i tshig gi don yin pa'i phyir 'khor ba la thog ma med pa nyid yin pas /
bcom ldan 'das kyis kyang 'khor ba'i sngon gyi mtha' mi mngon pa nyid du mkhyen pa'i phyir rang nyid mi mkhyen par zhal gyis bzhes pa ma yin la /
'khor ba thog ma med pa nyid kyi chos dang ldan pa de nyid de bzhin du mkhyen te bcom ldan 'das ni 'khor ba'i sngon gyi mtha' med pa de la mkhyen pa thogs pa mi mnga' ba'i phyir bcom ldan 'das thams cad mkhyen pa ma yin te zhes zer ba'i sgrub pa de ni skye bo ngan pa ma brtags par smra ba gzhan gyi 'byor pa chen po la phrag dog byed pa rnams kyi rgyu mthun pa'i tshig yin pas rigs pa ma yin no / /
des na bcom ldan 'das kyang thams cad mkhyen pa nyid du grub la /
'khor ba la yang thog ma med par shes par bya'o / /
dam bcas pa'i don rgyas par ni de bzhin gshegs pa brtag pa'i rab tu byed pa las rtog par 'gyur ro zhes bya ba ni 'khor ba la sogs pa dngos po thams cad la snga phyi dang lhan cig gi rim pa dag mi 'thad pas dngos por snang ba sgyu ma lta bur sgrub pa'i dam bcas pa'i don rgyas par ni de bzhin gshegs pa brtag pa'i skabs nas ston to / /
dpyad pa 'phros pas chog gis skabs gnyis brjod par bya'o zhes bya ba ni tshig le'ur byas pa dang po'i skabs 'di'o / /
'dir tshigs su bcad pa 'dis 'khor ba'i chos ni thog ma dang tha ma med pa nyid yin par bstan te zhes bya ba ni /
'dir /
sngon mtha' mngon nam zhes zhus tshe / /
thub pa chen pos min zhes gsungs / /
'khor ba thog ma tha med de / /
de la sngon dang phyi ma med / /
ces bya ba'i tshig le'ur byas pa 'dis 'khor ba'i sngon dang phyi ma'i mtha' mi mngon par dam bcas pa'i sgrub pa'i chos gtan tshigs ni thog ma dang tha ma med pa nyid yin par bstan to /
de'i phyir rjes su dpag pa ni don dam par phung po rnams ci ltar snang ba de ltar yod pa ma yin te thog ma dang tha ma med pa'i phyir dper na sgyu ma mkhan gyis sprul pa'i skyes bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgyu ma mkhan gyis sprul pa'i skyes bu la ni thog ma dang tha ma med pa'i phyir ci ltar snang ba de ltar yod pa ma yin pa de bzhin du phung po rnams kyang thog ma dang tha ma med pa'i phyir ci ltar snang ba de ltar yod pa ma yin te /
des na dngos po 'dod pa thams cad la snga phyi dang /
lhan cig gi rim pa dag mi 'thad pas dngos por snang ba ni sgyu ma la sogs pa bzhin du grub par ston to / /
'dir mkhas su re ba'i blo can kha cig na re sgyu ma mkhan gyis sprul pa'i skyes bu la yang shes par rnam par rtog pa med pa'i yul gzugs la sogs pa gang dag yod pa de dag dus phyi mar yang de bzhin du yod pa'i phyir dper bsgrub par bya ba chos dang mi ldan pas med do zhes zer ro zhes bya ba ni pha rol po dag dbu ma pa'i dpe sgyu ma mkhan gyis sprul pa'i skyes bu bzhin no zhes bya ba de bsgrub par bya ba chos dang /
mi ldan pas mi rung ngo zhes zer ba'i tshig yin te /
de dag na re rtswa dang lo ma la sogs pa gang dag gis sgyu ma'i skyes bu bskyed pa'i rtswa dang lo ma la sogs pa de dag la gzugs dang /
ro dang dri dang reg pa gang dag yod pa de dag skyes bur snang ba'i sprul pa'i dus na yang mig la sogs pa'i shes pa nye bar gnas pa las byung ba shes pa rnam par rtog pa med pa dag gi mngon sum gyis gzung bar yod pa yin la /
skyes bur snang ba'i sprul pa bsdus pa'i dus phyi ma'i tshe yang rtswa dang lo ma la sogs pa de dag gzugs la sogs par gang dag yod pa de dag mig la sogs pa'i shes pa rnam par rtog pa med pa de dag gi mngon sum gyis gzung ba de bzhin du yod pa'i phyir /
des na dbu ma pas phung po rnams ci ltar snang ba de ltar yod pa ma yin te zhes gang smras pa'i bsgrub par bya ba de dpe sgyu ma mkhan gyis sprul pa'i skyes bu zhes bya ba de la med pas dpe bsgrub par bya ba chos dang mi ldan pas med do zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te sgyu ma mkhan gyis sprul pa'i skyes bu log par snang ba nyid dpe nyid du 'dod pa'i phyir dang shes pa rnam par rtog pa med pa'i spyod yul gyi gzugs la sogs pa dag la yang skyes bu'i ngo bo nyid kyis stong pa'i phyir dpe grub pas skyon med do zhes bya ba smras te /
kho bos rtswa dang lo ma la sogs pa gang dag gis sgyu ma'i skyes bu bskyed pa de dag la shes pa rnam par rtog pa med pa'i spyod yul gzugs la sogs pa gang dag yod pa de dag phyis sgyu ma bsdus pa'i dus na yang de bzhin du yod pa de dag dgag pa'i dper sgyu ma'i skyes bu nye bar ma bzhag gi /
sgyu ma mkhan gyis sprul pa'i skyes bur snang ba de log par snang bas de la skyes bu'i ngo bo nyid med par grub pa de phung po rnams kun rdzob tu ji ltar snang ba de ltar don dam par yod pa ma yin pa'i dpe nyid du 'dod pa'i phyir dang /
rtswa dang lo ma la sogs pa gang dag gis sgyu ma'i skyes bu bskyed pa de dag la shes pa rnam par rtog pa med pa'i spyod yul gzugs la sogs pa gang dag yod pa de dag la yang skyes bu'i ngo bo nyid kyis stong pa'i phyir de phung po rnams kun rdzob tu ci ltar snang ba de ltar don dam par yod pa ma yin pa'i dpe nyid du grub pa'i phyir kho bos sgrub pa la dpe ma tshang ba'i skyon med do / /
de lta bas na 'khor ba yod pa nyid du ma grub pa'i phyir ming dang khyad par bstan nas de zad par bya ba'i phyir man ngag bstan pa'i phyir ro zhes bya ba'i gtan tshigs kyi don ma grub pa nyid do zhes bya ba ni mjug bsdu ba dang tshad ma'i 'bras bu yin te /
de ltar pha rol po'i gtan tshigs kyi don ma grub pa'i phyir dbu ma pas dngos po ngo bo nyid med pa'i mi mthun pa'i phyogs kyi khyad par dgag pas 'khor ba ngo bo nyid med pa nyid du bstan par dam bcas pa grub po / /
'dir smras pa /
don dam par phung po'i rgyud ces bya ba'i 'khor ba yod pa kho na yin te /
de'i dbus yod pa'i phyir ro / /
'di la gang med pa de la ni dbus dmigs su med de /
dper na ri bong gi rwa bzhin no / /
'khor ba la ni gang na kun nas nyon mongs pa dang /
rnam par byang ba dag yod pa'i dbus yod pas de'i phyir 'khor ba yod pa kho na yin no / /
des na gtan tshigs kyi don ma grub pa nyid dang 'gal ba nyid med pas 'dod pa'i don 'grub po zhes bya ba ni pha rol po dag 'khor ba la dbus yod pa'i gtan tshigs kyis 'khor ba yod par bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba dang tshad ma'i 'bras bu yin par go rims bzhin du sbyar te /
'dir na ri bong gi rwa lta bu gang med pa de la ni dbus dmigs su med kyi 'khor ba la ni gang na kun nas nyon mongs pa dang /
rnam par byang ba dag yod pa'i dbus yod pas de'i phyir phung po'i rgyud ces bya ba'i 'khor ba yod de /
des na kho bo cag gi gtan tshigs kyi don ma grub pa nyid dang /
'gal ba nyid med pas don dam par phung po la sogs pa dag yod pa kho na yin te zhes dam bcas pa'i 'dod pa'i don 'grub po zhes zer ro / /
de skad ces zer ba de'i lan du 'dir 'grel pa byed pa nyid kyis /
'dir bshad pa /
gang la thog ma tha med pa / /
de la dbus ni ga la yod / /
de la dbus yod pa nyid ma yin no zhes zer ba'i tshig gi don te /
sgyu ma byas pa'i skyes bu'i rgyud la dbus med pa bzhin no zhes bya bar dgongs so zhes bya ba la sogs pa smras te /
dper na sgyu ma byas pa'i skyes bu'i rgyud gang la thog ma dang tha ma med pa de la dbus med pa de bzhin du phung po'i rgyud ces bya ba'i 'khor ba gang la thog ma dang tha ma med pa de la yang dbus med de /
'di ltar thog ma dang tha ma la ltos nas dbus 'grub par 'gyur ba yin na de la thog ma dang tha ma de yang med de /
de med pa'i phyir de'i dbus yod par ga la 'gyur zhes bya bar dgongs so / /
slob dpon 'phags pa lhas kyang /
thog ma dbus dang tha ma rnams / /
skye ba'i snga rol mi srid de / /
gnyis gnyis dag ni ma gtogs par / /
re res rtsom par ci ltar 'gyur / /
zhes gsungs so / /
de ltar thog ma dang tha ma ma grub pa'i phyir dang /
dpe med pa'i phyir ci skad bstan pa'i skyon ldog par mi 'thad do zhes bya ba ni mjug bsdu ba ste /
thog ma dang tha ma med pa'i phyir zhes bya ba ni dbu ma pa'i gtan tshigs yin no / /
dpe med pa'i phyir zhes bya ba ni pha rol po'i sgrub pa la dper na mgo gnyis pa'i mig gi nad med par bya ba bzhin no zhes bya ba dang dper na ri bong gi rwa bzhin no zhes bya ba chos mi mthun pa'i phyogs kyi dpe de dag las bzlog pa chos dben pa'i dpe che ge mo zhig bzhin no zhes bya ba med de /
de'i phyir ci skad bstan pa'i skyon log par mi 'thad do / /
de'i phyir de ltar brtags na 'khor ba ngo bo nyid med pa de'i phyir de la snga phyi dang lhan cig gi rim pa mi 'thad do / /
skye ba dang rga shi dag gi'o zhes bya ba ni de ltar gang gi phyir 'khor ba la thog ma dang dbus dang tha ma dag med pa de'i phyir 'khor ba med pas 'khor ba de la 'khor ba po'i skye ba dang rga shi dag gi snga phyi dang /
lhan cig dag gi rim pa dag mi 'thad par dam bca' ba yin no / /
de la smra ba gang dag na re 'khor ba ni ngo bo nyid yod de skye ba dang rga shi dang ldan pa'i phyir ro / /
mo gsham gyi bu med pa ni skye ba dang rga shi dang ldan par mi rigs so zhes zer ba de dag la yang skye ba dang rga shi dag gi snga phyi dang lhan cig gi rim pa dag ma grub pa'i phyir gtan tshigs kyi don ma grub pa nyid dang /
don dam par skye ba la sogs pa dang ldan pa gang yang ngo bo nyid yod pa nyid du ma grub pa'i phyir dpe med pa dang /
don 'gal ba nyid du yang 'gyur ro zhes bya ba ni de ltar 'khor ba la thog ma dang dbus dang tha ma med pas 'khor ba med pa'i phyir 'khor ba po'i skye ba dang /
rga shi dag gi snga phyi dang lhan cig gi rim pa dag mi 'thad pas de la chos 'di pa la sogs pas smra ba gang dag 'khor ba ngo bo nyid yod par dam 'cha' ba'i gtan tshigs skye ba dang rga shi dang ldan pa'i phyir ro zhes zer ba de dag gi gtan tshigs de don dam par bsgrub na ni don ma grub pa nyid dang /
dpe med pa nyid yin la /
kun rdzob tu bsgrub na ni don 'gal ba nyid du yang 'gyur bas mi rung bar bstan to / /
ci ltar skye ba la sogs pa dag gi snga phyi dang lhan cig gi rim pa dag mi 'grub pa de ltar /
'di brtag par bya ste zhes bya ba ni de ltar brtag pa rnam pa gsum gyi dam bca' ba'i spyi bstan to de la re zhig brtag pa dang po bstan pa'i phyir /
gal te skye ba snga gyur la / /
rga shi'i phyi ba yin na ni / /
gal te pha rol po dag 'dod pa ltar ro zhes bya ba la sogs pa smras so / /
de lta na glags yod pa'i tshig cir 'gyur zhe na /
de'i phyir de lta na /
skye ba rga shi med pa dang / /
ma shi bar yang skye bar 'gyur / /
zhes bya ba smras so / /
de la re zhig skye ba rga shi med par 'gyur ba bstan pa'i phyir de lta na skye ba la rga shi'i ngo bo nyid med par 'gyur te /
rga shi med par yang skyes pa'i phyir ro zhes bya ba smras so / /
de nyid kyi 'thad pa bstan pa'i phyir gang zhig gang med par skyes pa de la de'i ngo bo nyid med de dper na ba lang rta med par skyes pa de la de'i ngo bo nyid med pa bzhin no zhes bya bar dgongs so zhes bya ba smras te /
gal te skye ba snga bar gyur la rga shi 'phyi bar gyur na skye ba de la rga shi'i ngo bo nyid med par 'gyur te /
skye ba la rga shi med na de la phyis kyang rga shi 'ong bar mi 'gyur ro / /
ci ste 'ong na ni rga shi gzhi med par 'gyur ro / /
ci ste 'ongs su zin na yang skye ba de la rga shi ci yang byar med de /
de la ngo bo nyid kyis rga shi med pa'i phyir ro / /
da ni ma shi bar yang skye bar 'gyur ba bstan pa'i phyir yang gzhan yang ma shi bar yang skye bar 'gyur te /
sngar gzhan du ma shi ba kho nar skyes pa'i phyir ro zhes bya ba smras te /
'di ltar skye ba snga bar brtags na skye ba der sngar gzhan du ma shi bar skyes par thal bar 'gyur ro / /
de lta na 'khor ba thog ma dang ldan par 'gyur bas de yang mi 'thad do / /
de dag ni mi 'dod do zhes bya ba ni /
skye ba rga shi med pa dang / /
ma shi bar yang skye bar 'gyur / /
zhes bya ba ni de dag glags yod pa'i tshig yin pa'i phyir mi 'dod do / /
skye ba dang rga ba dang 'chi ba zhes bya ba dag gi mtshan nyid bstan pa'i phyir /
de la skye ba ni bskyed pa de ma byung ba las 'byung ba'o / /
rga ba ni lus yongs su gyur pa'o / /
'chi ba ni srog gi dbang po 'gag pa'o zhes bya ba smras so / /
de la 'dir glags yod pa'i tshig yin pa'i phyir glags yod pa las bzlog pas rjes su dpag pa mngon te zhes bya ba ni /
skye ba rga shi med pa dang / /
ma shi bar yang skye bar 'gyur / /
zhes bya ba de glags yod pa'i tshig yin pa'i phyir de las bzlog pas skabs kyi don bstan pa'i rjes su dpag pa ni 'di ltar bya'o zhes bya ba'i tha tshig go / /
de'i phyir /
skye ba ni rga shi bas snga ba ma yin te de'i bdag nyid yin pa'i phyir dper na me tsha ba bas snga ba ma yin pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me ni tsha ba de'i bdag nyid yin pa'i phyir tsha ba bas snga ma yin pa de bzhin du skye ba yang rga shi de'i bdag nyid yin pa'i phyir rga shi bas snga ba ma yin no / /
brtag pa gnyis pa bstan pa'i phyir ci ste skyon der gyur na mi rung ngo snyam pas rga shi snga bar 'dod na de lta na yang /
gal te skye ba 'phyi gyur la /
rga shi snga ba yin na ni / /
zhes bya ba la sogs pa smras so / /
de lta na skyon cir 'gyur zhe na /
de'i phyir de lta na /
skye ba med pa'i rga shi ni / /
rgyu med par ni ci ltar 'gyur / /
smra ba gzhan dag kyang skye ba'i rkyen gyis rga shi zhes bya bar 'dod pas de med na skye ba med pa'i rga shi rkyen med par ci ltar 'byung bar 'gyur te /
skye ba med pa'i rga shi ni yod pa ma yin pa kho na ste /
ma skyes pas gzhi med pa'i phyir ro zhes bya bar dgongs so zhes bya ba smras so / /
de'i tshad ma bstan pa'i phyir 'dir rjes su dpag pa ni rga shi ni skye ba bas snga bar mi rigs te /
de yod na 'byung ba'i phyir dper na gnas pa bzhin no zhes bya bar smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gnas pa ni skye ba de yod na 'byung ba'i phyir skye ba bas snga bar mi rigs pa de bzhin du rga shi yang skye ba de yod na 'byung ba'i phyir skye ba bas snga bar mi rigs so / /
brtag pa gsum pa bstan pa'i phyir /
gal te skye ba ni rga shi dang rjes su 'brel bzhin kho nar yod pa'i phyir skyon med do zhe na /
skye ba dang ni rga shi dag /
lhan cig rung ba ma yin no / /
zhes bya ba la sogs pa smras so / /
de lta na skyon ci 'gyur zhe na /
de'i phyir /
gang gi phyir de ltar rtog na / /
skye bzhin pa na 'chi 'gyur zhing / /
gnyi ga rgyu med can du 'gyur / /
de gnyis ni dgag pa mi mthun pa yin pas skye ba zhes bya ba nyid du yang mi 'gyur te /
skye bzhin pa nyid na 'chi ba'i phyir ro / /
de ltar skye ba med na snga ma bzhin du skye ba dang rga shi gnyi ga rgyu med pa can du 'gyur te /
lhan cig tu 'byung ba'i phyir dper na skye ba'i rgyu rga shi ma yin pa de bzhin du de gnyis kyi rgyu yang skye ba ma yin no zhes bya bar dgongs so zhes bya ba smras te /
gal te skye ba dang rga shi dag lhan cig tu gyur na de lta na de skye bzhin pa nyid na 'chi bar 'gyur bas de yang mi 'thad de /
'di ltar skye ba dang 'gag pa mi mthun pa gnyis gcig la dus gcig tu ci ltar 'byung bar 'gyur /
yang gzhan yang gnyi ga rgyu med pa can du 'gyur te /
lhan cig tu 'byung ba'i phyir phan tshun ltos pa med pas gcig gi rgyur gcig mi 'gyur bas de dag kyang mi 'dod de /
slob dpon 'jig byed kyis kyang /
gal te las las lus skyes la / /
lus ma gtogs par las med na / /
sngon lus las las ma skyes pa / /
gang gi rgyus ni skyes par gyur / /
zhes gsungs so / /
gal te lhan cig skyes pa rnams kyang rgyu nyid yin te /
mtshan dang dpe byad dang skyes bu chen po bzhin no zhe na zhes bya ba ni pha rol po dag dbu ma pas skye ba dang rga shi dag lhan cig nyid du rtog pa gnyi ga rgyu med pa can du 'gyur ro zhes bshad pa de ma nges par sun 'byin pa'i tshig yin te /
de dag na re dper na mtshan nyid mtshan dang dpe byad bzang po dag dang /
mtshan nyid kyi gzhi skyes bu chen po dag lhan cig tu byung ba yin yang mtshan nyid dang mtshan nyid kyi gzhi'i tshul gyis phan tshun rgyu nyid yin par mthong bas des na ci re zhig lhan cig tu 'byung ba'i phyir skye ba dang /
rga shi gnyi ga rgyu med pa can du 'gyur ram /
'on te lhan cig tu byung ba'i phyir dper na mtshan nyid dang /
mtshan nyid kyi gzhi dag bzhin du phan tshun rgyu nyid du 'gyur ba ma nges pas dbu ma pa'i sgrub pa de ni 'grub po zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni lan ma yin te /
dgag pa sngar bstan zin pa'i phyir ro zhes bya ba smras te /
sngar /
'dod chags dang ni chags pa dag /
lhan cig nyid du skye mi rigs / /
'di ltar 'dod chags chags pa dang / /
phan tshun ltos pa med par 'gyur / /
zhes bya ba la sogs pa dag gis lhan cig 'byung ba'i rgyu dgag pa'i skabs su bstan zin to / /
de'i phyir yang skye ba dang rga shi dag la lhan cig nyid mi srid do zhes bya ba ni brtag pa gsum pa'i mjug bsdu ba'o / /
de'i phyir de ltar brtag na /
gang la snga phyi lhan cig gi /
rim pa de dag mi srid pa'i / /
skye ba de dang rga shi de / /
ci yi phyir na spros par byed / /
don dam par de dag spros par bya ba mi rigs pa kho na ste /
de dag ma skyes pa'i phyir ro zhes bya bar dgongs so zhes bya ba ni brtag pa gsum char gyi mjug bsdu ba ste /
'di ltar rigs pa sngon du btang ste brtags nas skye ba gang dang rga shi gang la snga phyi dang lhan cig gi rim pa dag mi srid cing med pa de la khyod skye ba ni de yin /
rga shi ni de yin zhes ci'i phyir spros par byed cing rjod par byed de /
don dam par de dag spros par bya bar mi rigs pa kho na ste de dag ma skyes pa'i phyir ro zhes bya bar dgongs so / /
de ltar 'khor ba bsgrub pa'i gtan tshigs skye ba dang rga shi dang ldan pa nyid ma grub pa'i phyir pha rol pos rab tu byed pa'i dang por smras pa'i gtan tshigs kyi don ma grub pa nyid kyi skyen gyi lan gdab par dka'o zhes bya ba ni spyi'i tshad ma'i 'bras bu yin te /
da ni slob dpon gyis skye ba la sogs pa dag gi snga phyi dang lhan cig gi rim pa dag yod par mi 'thad pa bzhin du dngos po lhag ma rnams la yang 'dra bar bstan par bzhed nas bshad pa /
rgyu dang 'bras bu nyid dang ni / /
mtshan nyid dang ni mtshan gzhi nyid / /
tshor dang tshor po nyid dang ni / /
don yod gang dag ci yang rung / /
zhes bya bas ni ci ltar brtags na skye ba dang rga shi dag gi snga phyi dang lhan cig gi rim pa dag mi 'thad pa de bzhin du /
rgyu dang 'bras bu dang /
mtshan nyid dang mtshan nyid kyi gzhi dang /
tshor ba dang tshor ba po dang /
pha rol po dag gis don gzhan gang dag yod par brtags pa de dag thams cad la yang snga phyi dang /
lhan cig gi rim pa dag mi 'thad par 'dra bar bstan pa yin no / /
don yod gang dag ci yang rung / /
zhes bya ba bstan pa'i phyir /
tshad ma dang /
gzhal bya dang /
shes pa dang shes bya dang /
grol ba dang thar pa'i mtshan nyid dag go zhes bya ba smras so / /
de dag la snga phyi dang lhan cig gi rim pa dag mi 'thad par 'dra bar bstan pa'i phyir /
'khor ba 'ba' zhig sngon gyi mtha' / /
yod ma yin pa ma yin gyi / /
dngos rnams thams cad nyid la yang /
sngon gyi mtha' ni yod ma yin / /
zhes bya ba smras te /
gang gi phyir de ltar yang dag pa ci lta ba bzhin du brtags na dngos po thams cad la snga phyi dang /
lhan cig gi rim pa dag mi 'thad pa de'i phyir 'khor ba 'ba' zhig la sngon gyi mtha' yod pa ma yin par ma zad kyi dngos por 'dod pa thams cad la sngon gyi mtha' yod pa ma yin pas dngos por snang ba ni sgyu ma dang smig rgyu dang /
dri za'i grong khyer dang /
gzugs brnyan bzhin du ma grub par bstan to / /
de la re zhig 'dir rgyu dang 'bras bu dang mtshan nyid dang mtshan nyid kyi gzhi'i dbang du byas nas phyogs tsam zhig bshad par bya ste zhes bya bas ni de dag la snga phyi dang /
lhan cig gi rim pa dag mi 'thad par ston to / /
don dam par 'bru ni myu gu'i snga na yod pa ma yin par shes par bya ste /
'bras bu yin pa'i phyir dper na myu gu'i rang gi bdag nyid bzhin no zhes bya bas ni rgyu dang 'bras bu'i snga rol na med par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na myu gu ni 'bras bu yin pa'i phyir rang gi bdag nyid kyi snga na yod pa ma yin pa de bzhin du sa bon 'bru yang sa la sogs pa rkyen gzhan gyi 'bras bu yin pa'i phyir myu gu'i snga na yod pa ma yin par shes par bya'o / /
gal te rgyud tha dad pa'i 'bras bu dus sngar byung ba dag gis ma nges pa nyid do zhe na zhes bya ba ni pha rol po dag /
dbu ma pa'i gtan tshigs 'bras bu yin pa'i phyir zhes bya ba de ma nges pa nyid du skyon 'dogs pa'i tshig yin te /
de dag nas 'jig rten na rgyu se'u 'bru la sogs pa'i sa bon rgyud tha dad pa dag 'bras bu nas kyi myu gu'i snga rol na yod par mthong bas des na ci re zhig 'bras bu yin pa'i phyir dper na myu gu'i rang gi bdag nyid bzhin du sa bon 'bru myu gu'i snga na yod pa ma yin par 'gyur ram /
'on te 'bras bu yin pa'i phyir dper na rgyud tha dad pa'i 'bras bu dus sngar byung ba dag bzhin du 'bras bu snga na yod par 'gyur ba ma nges pas dbu ma pa'i gtan tshigs de mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag kyang don dam par de bzhin du bkag pa'i phyir mi mthun pa'i phyogs med pas ma nges pa nyid ma yin no zhes bya ba smras te /
rgyud tha dad pa'i rgyu de dag kyang don dam par 'bras bu'i snga rol du med par bkag pa'i phyir mi mthun pa'i phyogs med pas ma nges pa nyid ma yin no / /
ci ste 'bras bu rgyu bas snga bar 'dod na yang don dam par 'bras bu rgyu bas snga bar 'dod par mi bya ste /
rgyu med pa'i skyon du 'gyur ba'i phyir ro zhes bya bas ni 'bras bu rgyu'i snga rol na med par ston te / /
gal te 'bras bu rgyu bas snga bar gyur na 'bras bu rgyu med pa can du 'gyur ba dang /
'bras bu yod na yang rgyus ci bya ste rgyur brtags pa don med pa nyid du yang thal bar 'gyur ro / /
gang dag rgyu la 'bras bu snga na yod pa nyid gsal bar byed do zhes zer ba de dag la yang zhes bya ba la sogs pas ni grangs can dag rgyu la 'bras bu nus pa'i tshul du snga na yod pa rkyen rnams kyis phyis gsal bar byed do zhes zer ba'i gzhung 'gog par byed do / /
de'i phyir 'bras bu rkyen rnams kyis gsal bar byed par mi 'thad de de dag zhig pas de 'jig par 'gyur ba'i phyir dper na 'jim pa la sogs pa zhig pas bum pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu bum pa ni rkyen 'jim pa la sogs pa dag zhig cing med na 'jig cing mi 'byung ba'i phyir rkyen rnams kyis gsal bar byed pa ma yin pa de bzhin du 'bras bu myu gu yang rkyen sa bon la sogs pa zhig cing med na 'jig cing mi 'byung ba'i phyir rkyen rnams kyis gsal bar byed par mi 'thad do / /
gang zhig gang gis gsal bar byed pa de ni de zhig pas 'jig par mi 'gyur te /
dper na nyi ma dang /
nor bu dang /
mar me dang /
sman gyi 'od zhig pas gsal bar bya ba khri'u dang /
gtan pa dag zhig par mi 'gyur ba bzhin no zhes brjod par bya'o zhes bya bas ni gsal bar byed pa'i rkyen nyi ma la sogs pa'i 'od dag zhig cing med pas ni gsal bar bya ba'i 'bras bu khri'u dang /
gtan pa la sogs pa dag 'jig cing med par mi 'gyur la /
rkyen sa bon la sogs pa dag zhig cing med pas ni 'bras bu myu gu la sogs pa dag 'jig cing med par 'gyur bas 'bras bu rkyen rnams kyis gsal bar mi byed par mngon pa'i dpe bstan to / /
gsal ba yang sngon ma byung ba las 'byung ba'i phyir 'bras bu snga na med par smra ba yin no zhes bya ba ni grangs can rgyu la 'bras bu nus pa'i tshul du snga na yod pa phyis rkyen rnams kyis gsal bar byed pas 'bras bu snga na yod pa yin no zhes zer ba'i gzhung sun dbyung ba ston te /
'bras bu gsal ba zhes bya ba'i ngo bo nyid rgyu la snga na med pa las phyis rkyen gyi mthus byung ba'i phyir des na khyed 'dod pa ltar 'bras bu snga na yod pa ma yin gyi /
sangs rgyas pa dag 'dod pa ltar 'bras bu sngon ma byung ba las phyis rkyen gyi mthus byung bar smra ba'i gzhung ltar 'gyur ro / /
rgyu dang 'bras bu dag dus mnyam pa nyid do zhe na /
de yang rigs pa ma yin no zhes bya ba ni gal te grangs can dag na re gang gi dus kho na'i tshe rgyu la 'bras bu nus pa'i tshul du yod pa kho na'i dus na rkyen rnams kyis gsal bar byed pa des na rgyu la 'bras bu snga na yod pa bzhin no zhe na /
de yang rigs pa ma yin te /
rgyu dang 'bras bu dus mnyam pa nyid mi 'thad pa'i phyir ro / /
ci ste lhan cig tu'o zhe na /
de lta na yang don dam par 'bru dang myu gu lhan cig tu 'byung ba dag /
rgyu dang 'bras bu'i dngos por mi rung ste lhan cig tu byung ba'i phyir dper na ba lang gi rwa dag bzhin no zhes bya bas ni rgyu dang 'bras bu lhan cig tu 'byung ba dgag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ba lang gi rwa dag lhan cig tu byung ba'i phyir rgyu dang 'bras bu'i dngos por mi rung ba de bzhin du 'bru dang myu gu dag kyang lhan cig tu byung ba'i phyir rgyu dang 'bras bu'i dngos por mi rung ste /
ci ste rgyu dang 'bras bu dag lhan cig tu 'gyur na gnyi ga rgyu med pa can nyid du 'gyur ba dang /
rgyu 'bras bu la mi ltos pa kho nar rang las rab tu grub par 'gyur ba dang 'bras bu yang rgyu la mi ltos pa kho nar rang las rab tu grub par 'gyur bas /
de yang mi 'thad do / /
de bzhin du lkog shal la sogs pa'i mtshan nyid kyang mtshan nyid kyi gzhi bas snga bar mi 'dod de gzhi med pa'i phyir dper na ri mo rtsig pa bas snga ba ma yin pa bzhin no zhes bya bas ni mtshan nyid snga ba ma yin par ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri mo rtsig pa bas snga bar gyur na gzhi med pa'i phyir rtsig pa bas snga ba ma yin pa de bzhin du lkog shal la sogs pa mtshan nyid kyang mtshan nyid kyi gzhi bas snga bar gyur na gzhi med pa'i phyir mtshan nyid kyi gzhi bas snga ba ma yin no / /
de bzhin du mtshan nyid kyi gzhi yang mtshan nyid yin pas snga bar mi rigs te /
lkog shal la sogs pa'i mtshan nyid kyi gzhi yin pa'i phyir dper na skyes bu chen po nyid skyes bu chen po'i mtshan rnams pas snga bar mi rigs pa dang /
sa nyid sra ba bas snga bar mi rigs pa bzhin no zhes bya bas na mtshan nyid kyi gzhi snga ba ma yin par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skyes bu chen po nyid dang /
sa nyid ni mtshan nyid kyi gzhi yin pa'i phyir mtshan nyid pas snga bar mi rigs pa de bzhin du /
mtshan nyid kyi gzhi ba lang yang /
mtshan nyid kyi gzhi yin pa'i phyir mtshan nyid lkog shal la sogs pa dag pas snga bar mi rigs so / /
mtshan nyid dang mtshan nyid kyi gzhi lhan cig tu byung ba dag kyang mtshan nyid dang mtshan nyid kyi gzhi nyid du mi 'dod de lhan cig tu byung ba'i phyir dper na dri dang ro lhan cig tu byung ba dag bzhin no zhes bya bas ni mtshan nyid dang mtshan nyid kyi gzhi dag lhan cig nyid du mi 'thad par ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dri dang ro lhan cig tu byang ba dag ni lhan cig tu byung ba'i phyir mtshan nyid dang mtshan nyid kyi gzhi nyid du mi 'dod pa de bzhin du mtshan nyid dang mtshan nyid kyi gzhi lhan cig tu byung ba dag kyang lhan cig tu 'byung ba'i phyir /
mtshan nyid dang mtshan nyid kyi gzhi nyid du mi 'dod de /
mtshan nyid dang mtshan nyid kyi gzhi dag lhan cig tu gyur na gnyi ga rgyu med pa can du 'gyur ba dang /
mtshan nyid kyang mtshan nyid kyi gzhi la mi ltos pa kho nar rang las rab tu grub par 'gyur ba dang /
mtshan nyid kyi gzhi yang mtshan nyid la mi ltos pa kho nar rang las rab tu grub par 'gyur bas de yang mi 'thad do / /
rgyas par ni snga ma bzhin no zhes bya bas ni tshor ba dang tshor ba po dang /
tshad ma dang /
gzhal bya dang /
shes pa dang /
shes bya dang /
grol ba dang /
thar pa dag snga phyi dang lhan cig tu mi 'thad pa yang snga ma bzhin du sbyar bar bstan to / /
de la 'dir rab tu byed pa'i don ni pha rol pos rab tu byed pa'i dang por smras pa'i sgrub pa'i skyon brjod pas 'khor ba ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
'khor ba brtag pa'i rab tu byed pa bcu gcig pa'i skabs 'dir rab tu byed pa'i don tshad ma'i 'bras bur blta ba ni pha rol pos phung po la sogs pa dag yod pa nyid du sgrub pa'i phyir rab tu byed pa 'di'i dang por don dam par phung po la sogs pa dag yod pa kho na yin te /
bcom ldan 'das kyis ming dang khyad par bstan nas de zad par bya ba'i phyir man ngag bstan pa'i phyir ro zhes bya ba la sogs pa smras pa'i sgrub pa'i skyon brjod pas 'khor ba ngo bo nyid med pa nyid du bstan pa yin no / /
'khor ba la sogs pa'i dngos po thams cad la snga phyi dang lhan cig gi rim pa dag mi 'thad par bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir /
'dir yid ches pa'i lung gi khungs kyis kyang bsgrub par bya ste /
de'i phyir theg pa chen po'i mdo sde'i mtha' gzhan dag las de bzhin du 'di la 'ga' yang 'khor bar mi 'gyur /
mya ngan las 'da' bar mi 'gyur /
kun nas nyon mongs par mi 'gyur /
rnam par byang bar mi 'gyur ro zhes bya ba la sogs pa gsungs pa dang /
de bzhin du 'phags pa tshangs pas zhus pa'i mdo las /
tshangs pa ngas 'khor ba yang ma dmigs /
mya ngan las 'das pa yang ma dmigs so / /
de ci'i phyir zhe na /
de bzhin gshegs pas 'khor ba 'dogs par mdzad kyang der 'ga' yang 'khor bar mi 'gyur zhing /
de bzhin gshegs pas mya ngan las 'das pa 'dogs par mdzad kyang der 'ga' yang mya ngan las 'da' bar mi 'gyur ba'i phyir ro zhes bya ba la sogs pa gsungs pa dang /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs skye ba'am 'chi bar mi 'gyur ro / /
tshor ba dang /
'du shes dang /
'du byed rnams dang /
rnam par shes pa skye ba'am 'chi bar mi 'gyur ro / /
rab kyi rtsal gyis rnam par gnon pa gzugs dang /
tshor ba dang /
'du shes dang /
'du byed rnams dang /
rnam par shes pa skye ba'am 'chi bar mi 'gyur ba gang yin pa de ni shes rab kyi pha rol tu phyin pa'o zhes bya ba la sogs pa gsungs pa dang /
de bzhin du de nyid las rab kyi rtsal gyis rnam par gnon pa /
sngon dang /
phyi ma dang /
dbus kyi mtha' med pa ni mya ngan las 'das pa'i mtha'o / /
ji ltar brjod pa de ltar ma yin te /
chos thams cad mtha' med pa ni mya ngan las 'das pa'i mtha'o zhes bya ba la sogs pa gsungs pa de dag grub pa yin no zhes bya ba ni de ltar yid ches pa'i lung de dag grub pa ni 'khor ba la sogs pa dngos po thams cad la snga phyi dang lhan cig gi rim pa dag mi 'thad par bstan pa'i yon tan dang khungs yin te /
de'i phyir kho bos rang gi bsam pas rtog ge skam po tsam gyis bsgrubs pa ma yin te /
lung de dag kyang yod do / /
gang gi phyir de ltar theg pa chen po'i mdo sde mtha' yas pa dag las 'khor ba la sogs pa dngos po thams cad la snga phyi dang /
lhan cig gi rim pa dag mi 'thad par bstan pa de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang /
'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las 'khor ba brtag pa zhes bya ba ste rab tu byed pa bcu gcig pa rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
bam po bzhi bcu dgu pa /
da ni stong pa nyid kyi mi mthun pa'i phyogs kyi khyad par dgag pas sdug bsngal ngo bo nyid med pa nyid du bstan pa'i don gyi dbang gis rab tu byed pa bcu gnyis pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas /
'dir yang sngar bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste /
phung po dang /
khams dang /
skye mched dag ngo bo nyid yod pa nyid du smra ba yin no / /
de'i khyad par zhes bya ba ni pha rol pos phung po dang khams dang skye mched dag yod pa nyid du sgrub pa'i phyogs snga ma nye bar bzhag pa 'og nas don dam par phung po rnams yod pa kho na yin te /
sdug bsngal yin pa'i phyir ro zhes bya ba la sogs pa phung po rnams yod pa nyid du bsgrub pa'i gtan tshigs sdug bsngal ngo bo nyid yod pa nyid du smra ba dag yin no / /
de dgag pas zhes bya ba ni de dgag pa'i dbang du byas nas rab tu byed pa bcu gnyis pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
sdug bsngal ngo bo nyid med pa nyid du bstan pa'i don gyi dbang gis rab tu byed pa bcu gnyis pa brtsam mo zhes bya ba smras te /
sdug bsngal brtag pa'i rab tu byed pa bcu gnyis pa'i gzhung 'og nas dbyung ba 'di'i don ni sdug bsngal ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
sdug bsngal ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
rang gi sde pa dag don dam par phung po la sogs pa dag yod pa kho na yin te /
bcom ldan 'das kyis ming dang khyad par bstan nas de zad par bya ba'i phyir man ngag bstan pa'i phyir ro zhes zer ba'i gtan tshigs sun phyung bas phung po la sogs pa dag bkag tu zin kyang /
de dag la mngon par zhen pa rang gi sde pa dag las kha cig gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par phung po rnams yod pa kho na yin te /
sdug bsngal yin pa'i phyir ro zhes bya ba la sogs pa smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
'di na gang med pa de ni sdug bsngal ba ma yin te /
dper na mgo gnyis pa bzhin no zhes bya ba ni chos mi mthun pa'i phyogs kyi dpe yin no / /
phung po rnams ni sdug bsngal yin te /
mdo sde las mdor na nye bar len pa'i phung po lnga sdug bsngal lo zhes gsungs pa'i phyir dang /
chos mngon pa las kyang /
sdug bsngal kun 'byung 'jig rten dang / /
lta ba'i gnas dang srid pa yin / /
zhes 'byung bas zhes bya ba ni nye bar sbyar ba'i sbyor ba yin te /
bcom ldan 'das kyis mdo sde las sdug bsngal gsum dang brgyad bstan pa'i skabs nas mdor na nye bar len pa'i phung po lnga sdug bsngal lo zhes gsungs pa'i phyir dang /
chos mngon pa'i mdzod las kyang /
phung po lnga ni sdug bsngal dang / /
kun 'byung ba dang 'jig rten dang / /
lta ba'i gnas dang srid pa yin / /
zhes 'byung ba'i phyir phung po rnams ni sdug bsngal yin pas don dam par yod pa kho na yin no zhes nye bar sbyar bar bya'o / /
de'i phyir gtan tshigs ci skad smos pa'i mthus don dam par phung po rnams yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na bcom ldan 'das kyis mgo gnyis pa la sogs pa med pa gang dag sdug bsngal yin par ma bstan pa de dag ni don dam par yod pa ma yin gyi /
phung po la sogs pa gang dag sdug bsngal yin par bstan pa de dag ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
sdug bsngal du rnam par rtog pa nye bar bzhag nas / /
kha cig sdug bsngal bdag gis byas / /
gzhan gyis byas dang gnyi gas byas / /
rgyu med pa las byung bar 'dod / /
de ni bya bar mi rung ngo / /
smra ba kha cig sdug bsngal bdag gis byas pa dang /
gzhan gyis byas pa dang /
gnyi gas byas pa dang /
rgyu med pa las byung bar 'dod de /
rnam pa du mar rnam par brtags pa de ni bya ba'i 'bras bur mi rung ngo zhes bya ba smras te /
pha rol po dag sdug bsngal yod par rnam par rtog pa slob dpon gyis phyogs snga ma nye bar bzhag nas tshig le'ur byas pa 'di gsungs te /
'di na smra ba kha cig ni sdug bsngal bdag gis byas par 'dod /
kha cig ni gzhan gyis byas par 'dod /
kha cig ni bdag dang gzhan gnyi gas byas par 'dod /
kha cig ni rgyu med pa las byung bar 'dod de /
rnam pa du mar rnam par brtags pa'i sdug bsngal de ni bdag dang /
gzhan dang /
gnyis dang /
rgyu med pa dag gis las su bya ba'i 'bras bur mi rung bas yod pa ma yin pa'i phyir ro / /
pha rol po'i gtan tshigs kyi don mi 'grub pa nyid du dam bca' ba rnam pa bzhi ston to / /
ci ltar zhe na zhes bya ba ni brtag pa rnam pa bzhi po de dag ji ltar mi 'thad ces 'dri ba'i tshig yin no / /
de la re zhig dam bca' ba dang po bstan pa'i phyir de la re zhig ci ltar don dam par sdug bsngal ba dag gis byas par mi rung ba de ltar 'di bstan par bya ste /
gal te bdag gis byas gyur na / /
de'i phyir brten nas 'byung mi 'gyur /
gang gi phyir bdag gis byas pa ni rgyu dang rkyen gyis byas pa ma yin pa de'i phyir de la brten nas byung ba nyid kyi chos med do zhes bya ba'i tha tshig ste /
de ni mi 'dod do zhes bya ba la sogs pa smras so / /
'o na ci ltar 'dod ce na /
brten nas byung ba nyid du 'dod de /
'dis ni sdug bsngal gyi chos brten nas byung ba nyid yin par bstan to zhes bya ba ni /
sdug bsngal bdag gis byas pa ma yin par bsgrub pa'i chos ni brten nas byung ba nyid yin par bstan to / /
gang phyir phung po 'di dag la / /
brten nas phung po de dag 'byung / /
gang gi phyir da ltar gyi phung po 'di dag la brten nas 'byung bar 'dod pa'i phung po de dag 'byung ste /
gang gi phyir zhes bya ba'i sgra ni 'di ltar zhes bya ba'i don du blta bar bya'o / /
de ltar na de ni chos mthun pa'i dpe'i tshig yin te zhes bya bas ni /
da ltar gyi sdug bsngal 'di sngon gyi rgyu dang rkyen la brten nas byung ba nyid yin pas bdag gis byas pa ma yin par sgrub pa'i chos mthun pa'i phyogs kyi dpe ni da ltar gyi phung po 'di dag la brten nas /
da ltar gyi phung po'i rgyun phyi ma dag 'byung ba yin par bstan to / /
de'i phyir 'dir rjes su dpag pa ni don dam par lhas byin zhes bya ba'i phung po lnga ni byed pa po lhas byin dang ldan pa ma yin te /
brten nas 'byung ba'i phyir dper na srid pa gcig tu gtogs pa'i phung po lnga po phyi ma dag phung po lnga po snga ma'i rgyu las byung ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi srid pa gcig tu gtogs pa'i phung po lnga po'i rgyun phyi ma dag ni da ltar gyi phung po lnga po'i rgyun snga ma la brten nas byung ba'i phyir byed pa po bdag nyid dang ldan pa ma yin pa de bzhin du lhas byin zhes bya ba'i da ltar gyi phung po lnga po dag kyang tshe snga ma'i rgyu dang rkyen la brten nas byung ba'i phyir byed pa po lhas byin nyid dang ldan pa ma yin te /
de'i phyir sdug bsngal bdag gis byas pa ma yin no / /
yang na tshig le'ur byas pa snga ma shos de nyid mu stegs bye brag pa dag gi gzhung dgag pa'i dbang du byas te /
rnam pa gzhan du rnam par bshad pa'i phyir yang na bye brag pa dag na re lus dang /
dbang po dang /
blo'i tshogs dag zhig kyang bdag ni mi 'jig la de yang kho bo cag gi phyogs la byed pa po de dang bcas pa nyid du gnas pa gcig pu yin pas de'i phyir des byas pa'i sdug bsngal ni bdag gis byas pa zhes byar rung gi /
gang la 'du byed rnams skad cig ma re re la 'jig pa'i ngang can yin pa de la ni sems kyi skad cig ma gang la sdug bsngal skye ba de /
byed pa po de dang ldan pa ma yin pas bdag gis byas pa ma yin la /
gzhan gyis byas pa'i las kyi 'bras bu la longs spyod pa mi srid pas gzhan gyis byas pa yang ma yin te /
mdzad pa'i mtha' dang 'gal lo zhes zer bas zhes bya ba smras te /
bye brag pa dag na re tshe snga ma'i lus dang dbang po dang /
blo'i tshogs dag zhig kyang bdag ni mi 'jig la /
bdag de yang kho bo cag gi phyogs la las dge ba dang mi dge ba'i byed pa po yang yin zhing /
tshe snga ma'i bdag de tshe snga ma'i las dge ba dang mi dge ba'i byed pa po yang yin la /
da ltar gyi lus la gnas pa'i za ba po yang yin pas da ltar gyi lus kyi bdag ni tshe snga ma'i bdag de dang bcas pa nyid du tha mi dad par gnas pa gcig pu yin pas de'i phyir bdag des byas pa'i sdug bsngal ni bdag gis byas pa zhes byar rung gi /
khyed sangs rgyas pa gang la 'du byed rnams skad cig ma re re la 'jug pa'i ngang can yin pa de la ni sems kyi skad cig ma gang la sdug bsngal skye ba de /
de nyid du 'gag pas skad cig ma phyi ma la byed pa po de dang ldan pa ma yin pas sdug bsngal bdag gis byas pa ma yin no / /
ci ste khyed sangs rgyas pa dag 'di skad ces skad cig ma snga ma la las byas pa'i 'bras bu skad cig ma phyi ma la myong bar 'gyur ro zhes zer na de yang mi rung ste /
skad cig ma gzhan la sems gzhan gyis byas pa'i las kyi 'bras bu la skad cig ma phyi ma'i sems kyis longs spyod pa mi srid pas sdug bsngal gzhan gyis byas pa yang ma yin te /
bdag gis byas pa nyid yin no / /
ci ste khyed sangs rgyas pa dag 'di skad ces skad cig ma'i rgyun tha dad du zin kyang snga ma las byas pa'i 'bras bu phyi ma myong bar 'gyur ro zhes zer na /
de yang khyed nyid kyis mdzad pa'i mtha' dang 'gal bas mi rung ste /
'di ltar khyed kyi grub pa'i mtha' las rang gis byas par myong bar 'gyur ro zhes 'byung la /
da ni skad cig ma snga ma la gzhan gyis byas pa'i skad cig ma phyi ma la gzhan gyis myong bar 'gyur ro zhes zer bas khas blangs pa la gnod par 'gyur ro / /
de'i phyir kho bo cag gi phyogs la byed pa po bdag brtag pa gcig pu des tshe snga ma'i lus kyi gnas skabs su las byas pa'i 'bras bu da ltar gyi lus kyi gnas skabs su myong ba ni sdug bsngal bdag gis byas pa zhes byar rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag la yang de ni bya bar mi rung ngo / /
sdug bsngal de ni bya bar mi rung ste bdag de dang bcas pa nyid du gnas pa la rjes su dpag pas gnod pa'i phyir ro zhes bya ba smras te /
bye brag pa dag gis brtags pa'i byed pa po bdag brtag pa gcig pu de nyid byed pa po nyid du mi rung ba'i phyir des sdug bsngal de bya bar mi rung bas sdug bsngal bdag gis ma byas so / /
de la 'dir rjes su dpag pa ni skyes bu ni byed pa po ma yin te /
rtag pa'i phyir dper na nam mkha' bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha' ni rtag pa'i phyir byed pa po ma yin pa de bzhin du skyes bu yang rtag pa'i phyir byed pa po ma yin no / /
de nyid brnan pa'i phyir rtag pa nyid du rjes su dpog pas byed pa po ma yin pa nyid kyis byed pa po nyid bsal ba'i phyir /
dam bcas pa la chos can gyi ngo bo nyid bsal ba'i skyon yod do zhes bya ba smras te /
bye brag pa dag brtag pa nyid du rjes su dpog pas rtag pa ni nam mkha' bzhin du byed pa po ma yin pa nyid kyis byed pa po bsal ba'i phyir /
bye brag pa dag gis bdag byed pa po ma yin par dam bcas pa la chos can bdag gi ngo bo nyid byed pa po yin par 'dod pa byed pa po ma yin pas bsal ba'i skyon yod pas dam bcas pa'i phyogs ma grub po / /
gzhan yang /
gal te bdag gis byas gyur na / /
de'i phyir brten nas 'byung mi 'gyur / /
bdag gi rkyen las byung bar mi 'gyur te /
byed pa po ma skyes pa la bya ba mi 'thad pa'i phyir ro zhes bya bar dgongs so zhes bya bas ni tshig le'ur byas pa'i phyed gong ma shos 'di rnam pa gzhan du bshad pa ston te /
gal te bye brag pa dag 'dod pa ltar sdug bsngal bdag gis byas par rtog na de'i phyir sdug bsngal bdag gi rkyen las 'byung bar mi 'gyur te /
sangs rgyas pa dag gi phyogs la byed pa po bdag ces bya ba de ma skyes pa yin pas ma skyes pa la bya ba mi 'thad pas sdug bsngal bdag gis ma byas so zhes bya bar dgongs so / /
yang na gal te sdug bsngal byed pa po bdag dang ldan par 'dod na de lta na yang /
de phyir brten nas 'byung mi 'gyur / /
kho bo cag gi phyogs la sdug bsngal nyid bdag gi sgrar brjod pa'i phyir ro zhes bya bar dgongs so zhes bya bas ni tshig le'ur byas pa'i rtsa ba 'di'i don rnam pa gzhan du bshad pa ston te /
pha rol po dag na re kho bo cag gi phyogs la bdag skyes pas sdug bsngal byed par 'dod pas sdug bsngal ni byed pa po dag dang ldan no zhe na /
de lta na yang brten nas 'byung bar mi 'gyur te /
ci'i phyir zhe na /
kho bo cag sangs rgyas pa'i phyogs la sdug bsngal nyid bdag gi sgrar brjod pa'i phyir de nyid las de nyid brten nas 'byung bar mi 'gyur ba'i phyir /
sdug bsngal bdag gis byas par brjod par mi bya'o zhes bya bar dgongs so / /
yang na gal te skyes bu rang gis las de byas par gyur na /
de phyir brten nas 'byung mi 'gyur / /
lhan cig byed pa'i rgyu gzhan dag la zhes bya ba'i tshig gi lhag ma'o zhes bya bas kyang tshig le'ur byas pa'i rtsa ba de nyid kyi don rnam pa gzhan du bshad pa ston te /
gal te pha rol po dag na re skyes bu de nyid byed pa po yin pas des dge ba dang mi dge ba'i las de byas la de nyid kyi 'bras bu bde ba dang sdug bsngal yang zad par byed pas /
des na sdug bsngal bdag gis byas pa yin no zhes zer na de lta na yang skyes bu de byed pa po yin pas sdug bsngal de lhan cig byed pa'i rgyu gzhan dag la brten nas 'byung ba ma yin par 'gyur bas de yang mi rung ngo zhes ston to / /
de nyid bstan pa'i phyir /
sdug bsngal ni byed pa po bdag dang ldan par 'dod par mi bya ste /
rgyu du ma dag gis bsgrub par bya ba yin pa'i phyir /
dper na rlung shugs drag pa dag gis shing skam po'i yan lag dag bskyod do / /
drud pa las byung ba'i nags kyi mes nags tshal sreg pa'i las bzhin no zhes bya bar dgongs so zhes bya ba smras so / /
de nyid kyi tshad ma bstan pa'i phyir /
'dir rjes su dpag pa ni don dam par lhas byin gyi sdug bsngal ni byed pa po lhas byin gyi bdag dang ldan pa ma yin te /
sdug bsngal yin pa'i phyir dper na mchod sbyin gyi sdug bsngal bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi sdug bsngal ni sdug bsngal yin pa'i phyir /
byed pa po lhas byin gyi bdag dang ldan pa ma yin pa de bzhin du lhas byin gyi sdug bsngal yang sdug bsngal yin pa'i phyir byed pa po lhas byin gyi bdag dang ldan pa ma yin no / /
gal te mchod sbyin gyi sdug bsngal skye ba la yang lan 'ga' lhas byin byed pa po nyid yin pa'i phyir ma nges pa nyid do zhe na zhes bya ba ni pha rol po dag dbu ma pa'i dpe mchod sbyin gyi sdug bsngal bzhin no zhes bya ba de ma nges pa nyid yin par bsgrub pa'i tshig yin te /
de dag na re lan 'ga' lhas byin gyis mchod sbyin brdegs pa la sogs pa'i sgo nas /
mchod sbyin la sdug bsngal skye ba'i byed pa po nyid lhas byin yin pa'i phyir des na khyed na re dper na mchod sbyin gyi sdug bsngal ni sdug bsngal yin pa'i phyir dper na byed pa po lhas byin gyi bdag dang ldan pa ma yin no zhes zer ba de ma nges pa nyid do zhes zer ro / /
de skad ces zer ba de'i lan du 'dir 'grel pa byed pa nyid kyis /
rang gis byas pa'i las kyi 'bras bu myong ba yin pa'i phyir ma nges pa nyid ma yin no zhes bya ba smras te /
lan 'ga' lhas byin gyis mchod sbyin brdegs pa la sogs pa'i sgo nas mchod sbyin la sdug bsngal skye ba ni /
mchod sbyin rang gis byas pa'i las kyi 'bras bu myong ba yin pa'i phyir /
de'i byed pa po nyid lhas byin ma yin pas kho bo'i dpe la ma nges pa nyid kyi skyon med do / /
gal te pha rol po dag na re de rang gis byas pa'i las kyi 'bras bus myong ba yin du zin kyang /
de la sdug bsngal skye ba de lhas byin gyis brdegs pa la sogs pa'i rnam par 'gyur ba yin pas /
des na lhas byin de'i byed pa po yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de'i rnam par 'gyur ba yin yang byed pa po'i ngo bo nyid ma yin pa bong ba la sogs pa dag kyang tha snyad du lhan cig byed pa'i rgyu'i dngos po de'i yan lag nyid du 'gyur ba'i phyir skyon med do zhes bya ba smras te /
mchod sbyin rang gis byas pa'i las kyi 'bras bu myong ba'i rkyen lhas byin gyis brdegs pa la sogs pa'i rnam par 'gyur ba yin du zin kyang de byed pa po nyid ma yin te /
dper na byed pa po'i ngo bo nyid ma yin pa bong ba la sogs pa dag kyang tha snyad du mchod sbyin rang gis byas pa'i las kyi 'bras bu myong ba'i lhan cig byed pa'i rgyu'i dngos po de'i rnam par 'gyur ba'i yan lag nyid du 'gyur mod kyi de dag byed pa po nyid ma yin pa bzhin pas kho bo'i dpe la ma nges pa nyid kyi skyon med do / /
gang la 'du byed rnams skad cig ma re re la 'jig pa'i ngang can yin pa de la ni sems kyi skad cig ma gang la sdug bsngal skye ba de byed pa po de dang ldan pa ma yin pas bdag gis byas pa ma yin pa zhes bya ba la sogs pa gang smras pa de la yang nyon cig ces bya bas ni sngar yang na bye brag pa dag na re lus dang /
dbang po dang /
blo'i tshogs dag zhig kyang bdag ni mi 'jig la de yang kho bo cag gi phyogs la byed pa po de dang bcas pa nyid du gnas pa gcig pu yin pas de'i phyir /
des byas pa'i sdug bsngal ni bdag gis byas pa zhes byar rung gi /
gang la 'du byed rnams skad cig ma re re la 'jig pa'i ngang can yin pa de la ni sems kyi skad cig ma gang la sdug bsngal skye ba de byed pa po de dang ldan pa ma yin pas bdag gis byas pa ma yin la /
gzhan gyis byas pa'i las kyi 'bras bu la longs spyod pa mi srid pas gzhan gyis byas pa yang ma yin te /
mdzad pa'i mtha' dang 'gal lo zhes zer ba'i [(]yan [,]lan [)]sngar yang btab zin mod kyi /
yang 'dir de'i lan rnam pa gzhan gyi sgo nas gdab kyis nyon cig ces bya bar sbyar ro / /
de'i phyir /
don dam par ni sdug bsngal bdag gis byas pa dang /
gzhan gyis byas par brjod par bya ba ma yin pa'i phyir /
de dag mi srid par bstan pa mi gnod do zhes bya ba smras te /
des ni kho bo cag dbu ma pa'i phyogs la don dam par ni dngos po thams cad la byed pa po dang las su brjod par bya ba med pas sdug bsngal bdag gis byas pa dang /
gzhan gyis byas par brjod par bya ba ma yin pa'i phyir khyed kyis bdag gis byas pa dang gzhan gyis byas pa de dag mi sred par bstan pa kho bo cag gi phyogs la mi gnod do / /
tha snyad du ni 'jig rten na de dang rigs mthun pa nyid kyis rgyud dang 'bras bu'i rgyud tha mi dad pa la tha snyad de dag mthong ste /
dper na bdag gis btsugs pa'i mar me de nyid 'di yin no / /
bdag gis bskyed pa'i shing a mra de nyid 'di yin no zhes brjod pa de bzhin du 'di la yang sems can gyi skad cig ma snga ma sems can gyi skad cig ma phyi ma dang /
rgyu dang 'bras bu'i 'brel pa tha mi dad pas byas pa la bdag gis byas pa zhes bya'o zhes bya bas ni kho bo cag dbu ma pa yang kun rdzob tu ni 'jig rten la ji ltar grags pa bzhin du rgyu dang 'bras bu rigs mthun pa'i 'brel pa de dag khas len pas rang gis byas pa'i las kyi 'bras bu dus gzhan na rang nyid kyis myong bar 'dod pas bdag gis byas pa'i tha snyad 'gog par mi byed pas khyed kyi klan ka'i skabs med do / /
gal te pha rol po dag na re /
de lta na sems can gyi skad cig ma snga ma dang phyi ma gzhan nyid yin pas snga mas byas pa phyi mas myong na ma byas pa dang phrad pa dang /
byas pa chud za ba'i skyon du 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
gzhan nyid yin du zin kyang rgyu dang 'bras bur 'brel pa'i phyir sems can gyi skad cig ma snga mas dge ba dang /
mi dge ba nye bar bsags pa dag gi rnam par smin pa mi myong ba ma yin te /
dper na dug gi mthu 'o ma'i skad cig mar blugs pa de'i rnam par 'gyur ba zho'i skad cig mar myong ba bzhin pas ma byas pa dang phrad pa dang /
byas pa chud za bar yang mi 'gyur ro zhes bya ba smras te /
des ni kun rdzob tu sems can gyi skad cig ma snga ma dang /
phyi ma gzhan nyid yin du zin kyang rigs mthun pa nyid kyis rgyu dang 'bras bu'i rgyud tha mi dad pa la rnam par smin pa mi myong ba ma yin pas /
ma byas pa dang phrad pa dang byas pa chud mi za ba'i skyon du yang mi 'gyur la sems can rigs mi mthun pa nyid kyis rgyu dang 'bras bu'i rgyud tha dad pa la rnam par smin pa mi myong bas gzhan gyis byas pa gzhan gyis myong ba yang ma yin par bstan to / /
ci ste skad cig ma snga ma la las nye bar bsags pa'i 'bras bu ni 'du byed kyi skad cig ma phyi ma la myong bar mi 'gyur te /
gzhan yin pa'i phyir dper na rgyud tha dad pa bzhin no zhe na zhes bya ba ni pha rol po dag sems can rgyud tha mi dad pa'i skad cig ma snga ma dang /
phyi ma gzhan nyid yin pas snga mas byas pa'i 'bras bu phyi mas mi myong ba bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin dang mchod sbyin gyi rgyud tha dad pa ni gzhan yin pa'i phyir lhas byin gyi rgyud kyis las nye bar bsags pa'i 'bras bu mchod sbyin gyis myong bar mi 'gyur ba de bzhin du rgyud tha mi dad pa'i skad cig ma snga ma dang phyi ma yang gzhan nyid yin pa'i phyir snga ma las nye bar bsags pa'i 'bras bu phyi mas myong bar mi 'gyur te /
gal te myong bar gyur na ma byas pa dang phrad pa dang byas pa chud za ba'i skyon du 'gyur ro zhes zer ro de skad ces zer ba de'i lan du 'dir 'grel pa byed pa nyid kyis /
de yang bzang po ma yin te /
mdzad pa'i mtha' las /
brten nas gang dang gang 'byung ba / /
re zhig de ni de nyid min / /
de las gzhan pa'ang ma yin te / /
de phyir chad min rtag ma yin / /
zhes 'byung ba'i phyir gzhan nyid kyi gtan tshigs kyi don ma grub pa nyid do zhes bya ba smras te /
khyed kyis rjes su dpag pa'i gtan tshigs gzhan yin pa'i phyir /
dper na rgyud tha dad pa bzhin no zhes bya ba de ni kho bo cag gi lung las gcig pa nyid dang gzhan nyid bkag pas ma grub pa nyid do / /
lung gi don de nyid rjes su dpag pa'i tshad mas sgrub pa'i phyir sems kyi skad cig ma snga ma la bsags pa'i mthu'i khyad par ni skye ba'i gnyen po ma skyes pa'i rgyud la 'bras bur 'gyur bar gzung bar bya ste /
mthu'i khyad par yin pa'i phyir /
dper na ma tu lung ga'i me tog gi ze ba dmar ba bzhin pas tha snyad kyi bden pa la gnod pa med do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na ma tu lung gi'i sa bon rgya skyegs kyis bskus pa ni 'bras bu skyed nus pa'i mthu'i khyad par yin pa'i phyir myu gu dang /
sdong bu la sogs pa'i gnas skabs bar ma dag la mi mngon yang ze ba'i gnas skabs la rgya skyegs kyi kha dog dmar bar mngon pas skad cig ma yin yang tha snyad kyi bden par rgyu dang 'bras bur 'brel pa'i tshul la gnod pa med pa de bzhin du sems kyi skad cig ma snga ma la las dge ba dang mi dge ba bsags pa'i mthu'i khyad par yang 'bras bu skyed nus pa'i mthu'i khyad par yin pa'i phyir skad cig ma gnyis pa dang gsum pa la sogs pa'i gnas skabs bar ma dag la mi mngon yang /
skyes pa dang lan grangs gzhan gyi gnas skabs na skye ba'i gnyen po 'phags pa'i lam ma skyes pa'i gang zag gi rgyud la 'bras bu bde ba dang sdug bsngal myong bar 'gyur bas skad cig ma yin yang tha snyad kyi bden par rgyu dang 'bras bur 'brel pa'i tshul la gnod pa med de lung las /
las rnams bskal pa brgyar yang ni / /
chud mi za ba'ang tshogs dang dus / /
rnyed na lus can rnams la ni / /
'bras bu dag tu 'gyur ba nyid / /
ces ci skad gsungs pa lta bu'o / /
gal te phyogs gzhan gyis las byas pa'i 'bras bu phyogs gzhan gyis myong bar 'gyur bas phyogs snga ma la byas pa dang phrad pa dang /
byas pa chud za ba'i skyon du 'gyur te /
de nyid kyis lan 'ga' yang 'bras bu myong bar mi 'gyur ba'i phyir ro / /
phyogs 'brel par brtag na yang dam bcas pa nyams par 'gyur te /
phrad pa dang 'du ba dag la yang 'brel pa yod pa'i phyir /
dran pa dang shes pa la sogs pa skyes pa dag dngos ma yin pas mdzad pa'i mtha' dang 'gal lo / /
bdag gcig pa nyid kyi phyir skyon med do zhe na zhes bya ba ni pha rol po dag /
sangs rgyas pa dag 'du byed rnams skad cig ma re re la 'jig pa'i ngang can yin par 'dod pa dag gi phyogs ni ma byas pa dang phrad pa dang /
byas pa chud za ba'i skyon du 'gyur la bye brag pa la sogs pa bdag brtag pa gcig pu nyid du 'dod pa'i phyogs la ni skyon de dag med do zhes bsgrub pa'i tshig yin te /
de dag na re khyed sangs rgyas pa dag 'dod pa ltar sems kyi skad cig ma snga ma la bsags pa'i las kyi 'bras bu skad cig ma phyi ma la myong bar brtag na /
de ni sems kyi skad cig ma snga ma'i phyogs gzhan gyis las byas pa'i 'bras bu sems kyi skad cig ma phyi ma'i phyogs gzhan gyis myong bar 'gyur bas de lta na sems kyi skad cig ma phyi ma'i phyogs la ma byas pa dang phrad pa dang /
sems kyi skad cig ma snga ma'i phyogs la byas pa chud za ba'i skyon du 'gyur te /
ci'i phyir zhe na /
sems kyi skad cig ma snga ma gang gis las byas pa de nyid kyis lan 'ga' yang 'bras bu myong bar mi 'gyur la /
sems kyi skad cig ma phyi ma la gang gis las ma byas pa de nyid kyis rtag tu 'bras bu myong bar 'gyur ba'i phyir ro / /
gal te khyed sangs rgyas pa dag 'di skad ces rigs mthun pa nyid kyi rgyu dang /
'bras bu'i rgyud tha mi dad pa la sems kyi skad cig ma snga ma'i phyogs dang /
sems kyi skad cig ma phyi ma'i phyogs 'brel bas des na ma byas pa dang phrad pa dang byas pa chud za ba'i skyon du mi 'gyur ro zhes zer na /
de'i phyir phyogs 'brel par brtags na yang dam bcas pa nyams par 'gyur te /
phyogs 'brel par brtag pa ni nye bar btags pa yin gyi /
dngos ma yin la /
khyed sangs rgyas pa'i rigs mthun pa nyid kyi rgyu dang 'bras bu'i rgyud tha mi dad par dam bcas pa ni dngos nyid yin par 'dod pas gal te phyogs 'brel par 'dod na khyed rang gis dam bcas pa nyams par 'gyur ro / /
'brel par brtag pa ci ltar na nye bar btags pa yin gyi dngos ma yin zhe na /
phrad pa dang 'du ba dag la yang 'brel pa yod pa'i phyir te /
kho bo cag bye brag pa'i grub pa'i mtha' las phrad pa zhes bya ba'i tshig gi don la yang 'brel pa yod de /
dper na lhas byin dbyug pa dang 'brel pa'i phyir dbyug pa can zhes bya ba ni phrad pa'i tshig gi don yin la /
de ni dbyug pa dang 'brel ba tsam las dbyug pa can zhes nye bar gdags par zad kyi /
lhas byin dngos nyid kyang ma yin la dbyug pa dngos nyid kyang ma yin no / /
de bzhin du 'du ba zhes bya ba'i tshig gi don la yang 'brel pa yod de /
dper na ba lang gi spyi 'dus pa rwa dang 'brel ba'i phyir rwa can zhes bya ba ni 'du ba'i tshig gi don yin la de ni rwa dang 'brel pa tsam las rwa can zhes nye bar gdags par zad kyi /
ba lang dngos nyid kyang ma yin la rwa dngos nyid kyang ma yin no / /
de'i phyir khyed sangs rgyas pa phyogs 'brel par rtog na khyed kyi dran pa dang /
shes pa la sogs pa skyes pa dag dngos yin pas mdzad pa'i mtha' dang 'gal lo / /
ci'i phyir zhe na /
khyed sangs rgyas pas bdag gis sngon las dge ba dang mi dge ba 'di dang 'di lta bu zhig byas so snyam du dran pa dang da ltar skyes pa dang /
bdag gis da ltar 'bras bu bde ba dang /
sdug bsngal 'di dang 'di lta bu zhig myong ngo snyam du shes pa da ltar skyes pa dang /
sogs pa'i sgras bdag gis sngon 'dod chags kyis bskyed pa dang /
zhe sdang gis bskyed pa dang gti mug gis bskyed pa'i las 'di lta bu zhig byas so snyam du dran pa da ltar skyes pa dang /
bdag gis de dag gis bskyed pa'i 'bras bu da ltar 'di dang 'di lta bu zhig myong ngo snyam du shes pa da ltar skyes pa de dag thams cad kyang phrad pa'i tshig gi don gyi mtshan nyid kyis 'brel pa'am 'du ba'i tshig gi don gyi mtshan nyid kyis 'brel pa yin pa'i phyir de dag 'brel pa tsam las rgyu dang 'bras bu zhes nye bar gdags par zad kyi /
sems kyi skad cig ma snga ma'i byed pa po dngos nyid kyang ma yin la /
sems kyi skad cig ma phyi ma'i za ba po dngos nyid kyang ma yin no /
de lta na khyed sangs rgyas pa nyid kyi mdzad pa'i mtha' dang 'gal bar 'gyur te /
'di ltar khyed kyi mdzad pa'i mtha' las byed pa po dang /
za ba po la sogs pa de dag thams cad dngos yin par 'byung la /
khyod kyis 'dir de dag nye bar btags pa yin par smras pa'i phyir ro / /
gal te khyed sangs rgyas pa dag 'di skad ces nged sangs rgyas pa 'du byed rnams skad cig ma re re la 'jig pa'i ngang can yin par smra ba'i phyogs la skyon ci skad bstan pa de dag tu 'gyur bar khyed smra na /
bye brag pa la sogs pa khyed bdag brtag pa gcig pu nyid du smra ba'i phyogs la skyon de dag tu ji ltar mi 'gyur zhes zer na /
de'i phyir bdag gcig pa nyid kyi phyir skyon med do zhes bya ba smras te /
kho bo cag gi phyogs la dang po sprul pa po nas bzung ste /
tha ma 'jigs pa chen po'i bar du bdag brtag pa gcig pa nyid yin pa'i phyir ma byas pa dang phrad pa dang byas pa chud za ba'i skyon med do / /
kho bo cag gi grub pa'i mtha' las byed pa po yang de nyid yin la za ba po yang de nyid yin no zhes 'byung ba'i phyir ro zhes zer ro / /
de skad ces zer ba de'i lan du 'dir 'grel pa byed pa nyid kyis /
de ji ltar gcig pa nyid yin zhes bya ba la sogs pa smras te /
des ni khyed kyis bdag gcig pa nyid ces bya ba de ci ltar gcig pa nyid yin zhes dri ba bstan to / /
de skad ces dris pa ni gal te pha rol po dag na re gcig nyid kyi grangs dang ldan pa'i phyir ro zhe na ni zhes bya bas ni pha rol po'i gzhung nyid brnan pa ston te /
bye brag pa dag gi gzhung las bdag la sogs pa dngos po thams cad ni gcig pa nyid kyang ma yin la /
gzhan nyid kyang ma yin te tshig gi don drug pas yon tan gyi grangs gcig ces bya ba dang ldan na gcig nyid bya zhing gzhan nyid dang ldan na gzhan zhes bya'o zhes 'byung bas 'dir bdag de yang yon tan gyi grangs gcig ces bya ba dngos dang ldan pa'i phyir gcig pa nyid yin par 'dod do zhe'o / /
da ni sun dbyung ba'i rjes su dpag pa bstan pa'i phyir bdag ni gcig nyid kyi grangs dngos dang ldan pa ma yin te /
yod pa'i phyir gcig nyid kyi grangs dngos bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gcig nyid kyi grangs dngos ni yod pa'i phyir gcig nyid kyi grangs dngos dang ldan pa ma yin te /
de nyid de nyid dang ldan par mi rung ba de bzhin du bdag kyang yod pa'i phyir gcig nyid kyi grangs dngos dang ldan pa ma yin te /
yod pa nyid yod pa nyid dang ldan par mi rung ngo / /
ci ste pha rol po dag 'di skad ces khyed sangs rgyas pa la don dam par bdag yod par ma grub pas yod pa'i phyir zhes bya ba'i gtan tshigs kyi gzhi gang yang rung ba la ma grub pa'i skyon yod do zhes zer na /
de'i lan du kho bo cag sangs rgyas pa la yang kun rdzob tu phung po'i mtshan nyid kyi bdag yod par grub pas de'i phyir gzhi grub pas gtan tshigs gang yang rung ba la ma grub pa nyid kyi skyon med do zhes brjod par bya'o / /
gcig dang gcig ma yin la gcig pa nyid du brtag na yang zhes bya bas ni pha rol po dag bdag de gcig nyid kyi grangs dang ldan pa'i phyir gcig pa nyid do zhes zer ba'i gzhung de rnam pa gzhan gyi sgo nas sun dbyung ba ston te /
gcig nyid la gcig nyid kyi grangs dngos dang ldan pa'i phyir gcig pa nyid du brtag gam 'on te gcig ma yin pa la gcig nyid kyi grangs dngos dang ldan pa'i phyir gcig pa nyid du brtag grang na /
gnyi ga yang mi 'thad par ston to / /
de la brtag pa dang po mi 'thad par bstan pa'i phyir 'brel pa don med pa nyid du 'gyur ba'i phyir dang zhes bya ba smras te /
'di ltar gcig yin pa'i phyir gcig gi ngo bo nyid yin bzhin du yang gcig nyid dang ldan par 'dod na des na 'brel ba don med pa nyid du 'gyur te /
snga nas gcig gi ngo bo nyid du grub zin pa la yang gcig nyid dang sbyor ba don med pa'i phyir ro / /
ci ste gcig nyid du grub kyang gcig nyid dang ldan par bya dgos na ni thug pa med pa'i skyon du 'gyur ro / /
brtag pa gnyis pa mi 'thad par bstan pa'i phyir mi srid pa'i phyir zhes bya ba smras te /
ci ste gcig gi ngo bo nyid ma yin na ci ltar gcig nyid dang ldan par 'gyur te /
mi mthun pa gnyis gcig la dus gcig tu sbyor ba mi srid pa'i phyir ro / /
ci ste sngar gcig nyid kyi khyad par dang mi ldan pa phyis gcig nyid dang ldan pas gcig nyid du 'gyur na ni des na sngon gyi ngo bo nyid spangs pas rjes su dpag pa las ngo bo nyid med pa nyid du grub par 'gyur ro / /
bzang po ma yin pa nyid do zhes bya ba ni mjug bsdu ba yin te /
pha rol po'i gzhung ni rang gi 'dod pa nyams pas bzang po ma yin pa nyid do / /
zhar la bshad pas chog ste zhes bya bas ni pha rol po'i lo rgyus nyes par smras pa dag rnam par dpyad pas chog go zhes bya ba'i tha tshig go / /
pha rol pos sngar phyogs 'brel par brtag na yang dam bcas pa nyams par 'gyur te /
phrad pa dang 'du ba dag la yang 'brel pa yod pa'i phyir dran pa dang /
shes pa la sogs pa skyes pa dag dngos ma yin pas mdzad pa'i mtha' dang 'gal lo zhes gang smras pa de ni sangs rgyas pa'i gzhung gsal bar byed pa yin pas lan gdab mi dgos te /
'di ltar kho bo cag chos thams cad nye bar btags pa tsam dang /
tha snyad tsam du 'dod pa ni mdzad pa'i mtha' dang mi 'gal ba'i phyir ro / /
de'i phyir de ltar sdug bsngal bdag gis byas pa ma yin par 'dod do zhes bya ba ni spyi'i mjug bsdu ba dang tshad ma'i 'bras bu yin te de ltar re zhig dam bcas pa dang po bsgrubs zin to / /
da ni dam bcas pa gnyis pa bsgrub par bya ste /
de'i phyir gzhan gyis byas pa yang ma yin te /
ci ltar zhe na /
gal te de las 'di gzhan zhing / /
gal te 'di las de gzhan na / /
gzhan de dag gis 'di byas pa / /
sdug bsngal gzhan gyis byas par 'gyur / /
zhes bya ba la sogs pa smras te /
gal te sngon gyi phung po de dag las da ltar gyi phung po 'di dag gzhan zhing /
da ltar gyi phung po 'di dag las kyang sngon gyi phung po de dag gzhan par gyur pa de ltar brtag na ni /
gzhan de dag gis 'di dag byas pas sdug bsngal gzhan gyis byas par yang 'gyur ba zhig na de dag las 'di dag gzhan ma yin la /
'di dag las kyang de dag gzhan ma yin pas gzhan de dag gis 'di dag ma byas pas sdug bsngal gzhan gyis ma byas so zhes ston to / /
de nyid bstan pa'i phyir gal te sngon gyi tshe rabs snga ma'i phung po de dag las da ltar gzhan du nying mtshams sbyor ba'i phung po phyi ma 'di dag gzhan yin par gyur cing /
gal te 'di dag las kyang sngon gyi phung po de dag gzhan yin par gyur na ni de ltar brtags na gzhan de dag gis 'di dag byas pas sdug bsngal gzhan gyis byas par yang 'gyur ba zhig na de ltar ni mi 'dod de zhes bya ba smras so / /
ci'i phyir de ltar mi 'dod ce na /
de'i phyir gzhan nyid du rjes su dpog pas de'i byed pa po nyid ma yin pas de byed pa po nyid yin pa bsal bas gang gi phyir sdug bsngal gzhan gyis byas par dam bcas pa'i dam bcas pa la chos kyi ngo bo nyid bsal ba'i skyon yod do zhes bya bar dgongs so zhes bya ba smras te /
gang gi phyir pha rol po dag sdug bsngal gzhan gyis byas par 'dod pa de'i phyir lhas byin gyi sngon gyi phung po gzhan dag gis da ltar gyi phung po dag ma byas te /
gzhan yin pa'i phyir dper na mchod sbyin gyi sngon gyi phung po gzhan dag gis lhas byin gyis da ltar gyi phung po dag ma byas pa bzhin te /
sngon gyi phung po rnams gzhan nyid du rjes su dpog pas de dag da ltar gyi phung po dag gi byed pa po nyid ma yin pas de dag gi dam bcas pa la sdug bsngal gyi chos gzhan gyis byas par 'dod pa'i ngo bo nyid bsal ba'i skyon yod de /
gzhan nyid yin na byed pa po dang las kyi mtshan nyid du 'brel pa med pa'i phyir ro zhes bya bar dgongs so / /
yang na /
gzhan de dag gis 'di byas pas / /
sdug bsngal gzhan gyis byas par 'gyur / /
zhes bya ba ni /
gal te de las 'di gzhan zhing / /
gal te 'di las de gzhan na / /
zhes bya ba'i tshig gi lhag ma ste /
de dag las 'di dag gzhan zhing 'di dag las kyang de dag gzhan par gyur na ni gzhan de dag gis 'di dag byas pas sdug bsngal gzhan gyis byas par yang 'gyur ba zhig na de dag gzhan nyid du mi 'thad pas sdug bsngal gzhan gyis ma byas so zhes bya bar ston te /
de dag ji ltar gzhan nyid du mi 'thad ce na /
de'i phyir 'thad pa de dag la gzhan nyid de yang mi srid pa kho na'i phyir ro zhes bya ba smras te /
gang gi phyir gnyi ga yod na ni phan tshun ltos pas gzhan zhes tha snyad gdags su rung grang na /
sngon gyi phung po yod pa'i dus na ni da ltar gyi med la /
da ltar gyi phung po yod pa'i dus na ni sngon gyi med pas 'thad pa de'i sgo nas de dag la gzhan nyid de yang mi srid pa kho na'i phyir sdug bsngal gzhan gyis ma byas so / /
gzhan nyid yin du zin kyang skye ba med pa'i rab tu byed par gzhan las skye ba med par bstan pa bzhin du de las skye ba med do zhes bya bar dgongs so zhes bya bas ni kun rdzob kyi tha snyad du gzhan nyid yin du zin kyang don dam par gzhan las skye ba med par bstan pa snga ma bzhin no zhes bstan to / /
de nyid kyi 'thad pa bstan pa'i phyir ci ltar gzhan nyid mi srid par dgongs she na /
don dam par lhas byin gyi sngon gyi phung po rnams ni phung po phyi ma rnams las gzhan ma yin te /
lhas byin gyi phung po yin pa'i phyir dper na phung po phyi ma'i rang gi bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin gyi phung po phyi ma rnams ni lhas byin gyi phung po yin pa'i phyir rang gi bdag nyid las gzhan ma yin pa de bzhin du lhas byin gyi sngon gyi phung po rnams kyang lhas byin gyi phung po yin pa'i phyir phung po phyi ma rnams las gzhan ma yin no / /
yang na gtan tshigs ni rgyud tha mi dad pa'i sdug bsngal yin pa'i phyir te /
sbyor ba'i yan lag lhag ma rnams ni snga ma bzhin no zhes bya ba ni rjes su dpag pa snga ma de nyid kyi sbyor ba'i yan lag lhag ma snga ma bzhin du sbyar la de'i gtan tshigs ni phyi ma 'di dang sbyar du yang rung ba'o / /
'di ltar sbyar te /
don dam par lhas byin gyi sngon gyi phung po rnams ni phung po phyi ma rnams las gzhan ma yin te rgyud tha mi dad pa'i sdug bsngal yin pa'i phyir dper na phung po phyi ma'i rang gi bdag nyid bzhin te /
de ltar dam bcas pa gnyis pa yang bsgrubs zin to / /
da ni dam bcas pa gsum pa bsgrub par bya ste /
de'i phyogs snga ma bstan pa'i phyir gzhan dag gis smras pa /
gzhan gyis byas pa'i las kyi 'bras bu mi myong ba'i phyir dang /
gang zag gnas skabs gzhan tha dad pas byas pa'i phyir sdug bsngal bdag gis byas pa yang yin la /
gzhan gyis byas pa yang yin pas phyogs gnyi gar bstan pa'i skyon med do zhes bya ba smras te /
pha rol po dag na re gzhan gyis byas pa'i las kyi 'bras bu mi myong ba'i phyir gzhan gyis byas pa ma yin te /
bdag gis byas pa yang yin la gang zag sngon gyi gnas skabs gzhan tha dad pas byas pa'i phyir bdag gis byas pa ma yin te /
gzhan gyis byas pa yang yin pas sngar dbu ma pas bdag gis ma byas pa dang gzhan gyis ma byas pa'i phyogs gnyi gar bstan pa'i skyon kho bo cag gi phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
'dir gang zag bdag gis sdug bsngal byas pa dang /
gang zag gzhan gyis sdug bsngal byas par 'dod pa'i phyogs gnyi ga dgag pa rim bzhin du ston te /
de la re zhig gang zag bdag gis sdug bsngal byas par 'dod pa'i phyogs dgag pa'i phyir 'dir bshad pa /
gal te gang zag bdag gis ni / /
sdug bsngal byas na gang bdag gis / /
sdug bsngal byas pa'i gang zag ni / /
sdug bsngal med pa de gang yin / /
zhes bya ba la sogs pa smras te /
gal te pha rol po dag 'dod pa ltar gang zag bdag nyid kyis rang gi sdug bsngal byas par brtag na gang zag gang gis bdag nyid kyi sdug bsngal byas pa de'i sngon bdag nyid kyi sdug bsngal ma byas pa'i dus na de la sdug bsngal med par 'gyur te /
sdug bsngal med pa'i gang zag ni mi srid de med na gang zag sdug bsngal med pa gang gis bdag nyid kyi sdug bsngal ma byas pa byed pa de gang zhig yin /
de ni med pas des sdug bsngal ma byas so zhes ston to / /
de nyid bstan pa'i phyir /
rang gi grub pa'i mtha' la gnod pa bcab pa'i phyir gal te gang zag gang gis phung po lnga'i mtshan nyid kyi sdug bsngal byas par rtog na zhes bya ba smras te /
pha rol po dag sngar sdug bsngal bdag gis byas par 'dod pa ma grub par sun phyung bas rang gi grub pa'i mtha' la gnod pa de bcab pa'i phyir da 'dir gal te 'di skad ces gang zag bdag nyid kyis rang gi phung po lnga'i mtshan nyid kyi sdug bsngal byas par rtog na'o / /
de lta na gang gis bdag gis sdug bsngal byas pa'i gang zag sdug bsngal med pa de gang zhig yin te /
bdag gis dngos po gang gis sdug bsngal de byas pa'i gang zag ces brjod pa sdug bsngal med pa ni 'ga' yang yod pa ma yin no zhes bya bar dgongs so zhes bya ba smras te /
gang zag gang gis bdag nyid kyi sdug bsngal byas pa des da dung ma byas pa'i sngon rol na gang zag sdug bsngal med pa yod par mi srid pas de sdug bsngal ma byas so zhes bya bar dgongs so / /
ci ste yang rang gi lta ba bskyang bar 'dod pas gang zag ni phung po rnams las de nyid dang gzhan nyid du brjod par bya ba ma yin pa nyid du brjod na zhes bya ba ni dbu ma pas pha rol po dag gi dogs pa bsu ba'i tshig yin te /
ci ste yang pha rol po dag rang gi lta ba gang zag bdag gi sdug bsngal gyi byed pa por bsgrub pa de bskyang zhing gzhung gzugs par 'dod pas gang zag phung po las gzhan nyid du brjod na /
de bdag gi sdug bsngal gyi byed pa po ma yin par sngar dbu ma pas sun phyung ba'i skyon de bsub pa'i phyir 'dir kho bo cag gang zag ni phung po rnams dang gcig pa nyid kyang ma yin la /
gzhan nyid kyang ma yin par 'dod pas khyed dbu ma pas phung po'i snga rol na gang zag sdug bsngal med pa yod par mi srid do zhes bsgrub pa de ni grub pa la sgrub pa yin no zhes zer na'o / /
de skad ces zer na de la yang skyon yod de /
gal te gang zag de phung po rnams las de nyid dang gzhan nyid du brjod par bya ba ma yin du zin kyang /
gang zag ni phung po'i yul la yod par brtag grang na /
phung po rnams la ni gang zag med par bstan pa'i phyir 'dir 'grel pa byed pa nyid kyis /
de lta na yang gang zag ni lhas byin zhes bya ba'i phung po lnga po 'di dag la med par shes par bya ste /
brten nas byung ba'i phyir dper na bum pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni brten nas byung ba'i phyir lhas byin zhes bya ba'i phung po lnga po 'di dag la med pa de bzhin du gang zag kyang brten nas 'byung ba'i phyir lhas byin zhes bya ba'i phung po lnga po 'di dag la med do / /
gal te yod pa nyid 'gog par byed pa'i phyir 'di ni yod do zhe na zhes bya ba ni pha rol po dag na re 'jig rten na yod pa nyid 'gog par byed kyi med pa nyid 'gog par mi byed de /
dper na lhas byin khyim na med do zhes brjod kyi nam mkha'i me tog khyim na med do zhes mi zer bas 'dir khyed kyi gang zag phung po rnams la med do zhes bkag pa las na gang zag dngos ni yod do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
mu stegs byed kyis yongs su brtags pa'i gtso bo dang skyes bu dang dbang phyug la sogs pa dag gis ma nges pa nyid yin pa'i phyir dang /
don dam par dpe med pa'i phyir dang yod pa nyid 'ga' yang ni 'thad pa'i phyir ro zhes bya ba smras te /
'jig rten na mu stegs byed dag gis yongs su brtag pa'i gtso bo la sogs pa med pa dag 'gog par byed pa yang mthong bas des na ci re zhig dgag pa yod pa'i phyir lhas byin khyim na med kyang dngos po yod pa bzhin du gang zag phung po rnams la med kyang dngos po yod par 'gyur ram /
'on te dgag pa yod pa'i phyir gtso bo la sogs pa gtan med pa bzhin du gang zag kyang gtan med par 'gyur ba ma nges pa nyid yin pa'i phyir dang /
don dam par gang zag yod pa'i dpe med pa'i phyir dang /
don dam par yod pa nyid 'ga' yang mi 'thad pa'i phyir klan ka de ni bzang po ma yin no / /
gal te pha rol po dag 'di skad ces khyed kyi gtan tshigs brten nas byung ba'i phyir zhes bya ba de kho bo cag la ma grags pas gtan tshigs su mi rung ngo zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
'dir yang sngar slob dpon gyis /
gal te bdag gis byas gyur na / /
de phyir brten nas 'byung mi 'gyur / /
zhes bya ba sdug bsngal gyi chos brten nas byung ba nyid yin par bstan pa de'i dbang kho nas rjes su dpag pa bstan to zhes bya ba smras te /
gang gi phyir pha rol po dag la yang gang zag dang phung po rnams brten nas byung bar grags pa de'i phyir gtan tshigs kyi don ma grub pa nyid ma yin no / /
de'i phyir de ltar don dam par gang zag ma grub pa'i phyir sdug bsngal gang zag gang gis kyang bdag gis ma byas par grub po zhes bya ba ni mjug bsdu ba yin te /
de ltar na re zhig gang zag bdag gis sdug bsngal ma byas so / /
de ni gang zag gzhan gyis sdug bsngal byas par 'dod pa'i phyogs dgag pa'i phyir /
da ni ci ltar gang zag gzhan du gyur pas sdug bsngal byas par mi 'thad par de ltar bshad pa /
gal te gang zag gzhan gyis ni / /
sdug bsngal byas na gzhan zhig gis / /
sdug bsngal de byas gang sbyin te / /
sdug bsngal med par ci ltar rung / /
zhes bya ba la sogs pa smras te /
gal te pha rol po dag 'dod pa ltar sngon gyi gang zag gzhan gyis sdug bsngal byas nas da ltar gyi gang zag la sbyin par brtag grang na sngon gyi gang zag gang gis sdug bsngal byas nas da ltar gyi gang zag la sbyin par byed pa des da dung de la ma sbyin pa'i dus na gang la sbyin par bya ba'i gang zag de sdug bsngal med par len pa po'i bdag nyid du yod par ci ltar rung ste mi rung ngo zhes ston to / /
de nyid bstan pa'i phyir gal te gang zag gzhan gyis sdug bsngal byas na zhes bya ba smras te /
gal te pha rol po dag 'dod pa ltar sngon gyi gang zag gzhan gyis sdug bsngal byas nas da ltar gyi gang zag la sbyin par rtog na'o / /
de lta na /
gnas skabs gzhan tha dad pa'i gzhan zhig gis sdug bsngal de byas nas gang la sbyin par bya ba de sdug bsngal med par ci ltar rung ste de ni yod pa ma yin pa kho na ste /
gang zag sdug bsngal med pa bkag pa'i phyir dang /
de yod pa nyid du ston pa'i rjes su dpag pa med pa'i phyir ro zhes bya bar dgongs so zhes bya ba smras te /
tshe snga ma'i gnas skabs gzhan tha dad pa'i gang zag gzhan zhig gis sdug bsngal de byas nas da ltar gyi gang zag gang la sbyin par bya ba de la da dung ma byin pa'i dus na da ltar gyi gang zag de sdug bsngal med par len pa po'i dngos por yod par ci ltar rung ste /
de ni yod pa ma yin pa kho na ste /
gang zag sdug bsngal med par sngar bkag zin pa'i phyir dang /
de yod pa nyid du ston pa'i rjes su dpag pa pha rol po dag la med pa'i phyir ro zhes bya bar dgongs so / /
da ltar gyi gang zag med pa'i phyir gnas skabs gzhan tha dad pa'i gzhan nyid yod pa ma yin na gang gi phyir des byas pa gzhan gyis byas par zhes bya bar 'gyur zhes bya bas ni glags yod pa'i tshig snga ma las bzlog nas skabs kyi don nyid ston te /
gal te gang la sbyin pa da ltar gyi gang zag len pa po zhig yod na ni de la ltos nas tshe snga ma'i gnas skabs gzhan tha dad pa'i gang zag gzhan nyid kyang yod par 'gyur / /
des sdug bsngal byas pa ni gang zag gzhan gyis byas pa zhes bya bar yang 'gyur grang na /
gang la sbyin pa da ltar gyi gang zag len pa po med pa'i phyir tshe snga ma'i gnas skabs gzhan tha dad pa'i gang zag gzhan nyid yod pa ma yin pas gang gi phyir des sdug bsngal byas pa gzhan gyis byas pa zhes bya bar 'gyur te mi 'gyur ro / /
gzhan yang sngar rjes su dpag pa la sdug bsngal bdag gis ma byas so zhes bya ba de bstan zin pas de'i phyir /
bdag gis byas pa ma grub pas / /
sdug bsngal gzhan gyis ga la byas / /
ma byas pa la gzhan gyi tha snyad mi srid pa'i phyir ro zhes bya bar dgongs so zhes bya bas ni gang zag gzhan gyis sdug bsngal ma byas pa'i 'thad pa gzhan ston to / /
sngar /
gal te bdag gis byas gyur na / /
de phyir brten nas 'byung mi 'gyur / /
gang phyir phung po 'di dag la / /
brten nas phung po de dag 'byung / /
zhes rjes su dpag pa las sdug bsngal bdag gis ma byas so zhes bya ba de bstan zin pas de'i phyir ci ltar ring po la ltos pa med na thung ngu yang med pa de bzhin du bdag gis byas pa med na gzhan gyis byas pa yang med pas de'i phyir bdag gis ma byas shing bdag nyid med pa la gzhan gyi tha snyad kyang mi srid pa'i phyir sdug bsngal gang zag gzhan gyis ma byas so zhes bya bar dgongs so / /
yang na rgyud so sor nges pa la las rnam par smin pa can gzhan gyis byed pa mi srid pa'i phyir /
sdug bsngal gzhan gyis ga la byas / /
zhes gsungs te zhes bya bas ni tshig le'ur byas pa'i rtsa ba 'di'i don rnam pa gzhan du bshad pa ston te /
lha dang mi la sogs pa rgyud so sor nges pa las dge ba dang /
mi dge ba gang la rnam par smin pa yid du 'ong ba dang /
mi 'ong ba yod pa de ni rgyud so sor nges pa la las rnam par smin pa can zhes bya ba de /
las de ni rgyud so sor nges pa rang gis byed kyi gzhan gyis byed pa mi srid pa'i phyir slob dpon klu sgrub kyi zhal snga nas kyis /
sdug bsngal gzhan gyis ga la byas / /
zhes gsungs so / /
de'i phyir de ltar sdug bsngal bdag dang gzhan gyis byas pa nyid du mi 'thad do zhes bya ba ni skabs [(]gyi [,]kyi [)]mjug bsdu ba yin te /
de'i phyir de ltar dpyad na gang gi tshe /
gang zag bdag dang gang zag gzhan byed pa po nyid ma yin pa de'i tshe sdug bsngal bdag dang gzhan gyis byas pa nyid du mi 'thad do / /
yang gzhan yang /
gzhan gyis sdug bsngal gang byed pa / /
de ni de yi bdag byas 'gyur / /
gnas skabs gzhan tha dad du zin kyang gang zag tha dad pa med pa'i phyir ro zhes bya bas kyang sdug bsngal gang zag gzhan gyis byas pa ma yin pa'i gzhung bsnan pa rnam pa gzhan ston te /
gang zag gang gis sngon gyi phung po la brten nas sdug bsngal gang byed pa de ni gang zag de'i da ltar gyi phung po'i gnas skabs su yang bdag gis byas pa zhes bya ba de dag yin par 'gyur gyi /
gzhan gyis byas pa yin par mi 'gyur te /
'di ltar tshe snga ma'i phung po'i gnas skabs gzhan dang da ltar gyi phung po tha dad du zin kyang gang zag tha dad pa med pa'i phyir de yang gzhan gyis byas par ma grub po / /
de lta bas na bdag gis byas pa dang gzhan gyis byas pa zhes bya ba de dag ni gyi na'o zhes bya ba ni sngar pha rol po dag na re gzhan gyis byas pa'i las kyi 'bras bu mi myong ba'i phyir dang /
gang zag gnas skabs gzhan tha dad pas byas pa'i phyir sdug bsngal bdag gis byas pa yang yin la /
gzhan gyis byas pa yang yin pas phyogs gnyi gar bstan pa'i skyon med do zhes phung po'i mtshan nyid phyogs su byas nas sdug bsngal gnyi gas byas so zhes zer ba'i lan gyi mjug bsdu ba yin no / /
da ni dam bcas pa gsum pa de nyid sgrub pa'i phyir gang zag gi mtshan nyid phyogs su byas nas sdug bsngal bdag dang gzhan gnyi gas byas pa dgag pa'i rnam pa gzhan ston te /
de'i phyogs snga ma bstan pa'i phyir gzhan dag gis smras pa /
gang zag gi bdag gis byas pa'i phyir sdug bsngal bdag gis byas pa yang yin la /
sdug bsngal gang yin pa de nyid gang zag ma yin pa'i phyir sdug bsngal gzhan gyis byas pa yang yin te /
de ltar rnam grangs las bdag dang gzhan gyis byas par grub pa'i phyir skyon med do zhes bya ba smras te /
'dir rang gi sde pa dag las rnam par phye ste smra ba pa'i sde dang /
chos srung sde dang /
gos dmar sde dang /
gnas ma'i bu'i sde dang /
sa ston gyi sde dang /
chos mchog sde dang /
sar sgrogs rigs kyi sde zhes bya ba sde pa bdun po de dag ni phal cher gang zag tu smra ba yin te /
de dag las kha cig ni phung po dang /
gang zag gcig par 'dod pas gang zag bdag gis byas pa'i phyir sdug bsngal bdag gis byas pa yin zhes zer /
kha cig ni phung po dang gang zag tha dad par 'dod pas sdug bsngal gang yin pa de nyid gang zag ma yin pa'i phyir sdug bsngal gzhan gyis byas so zhes zer te /
de'i phyir sde pa bdun po de dag na re de ltar gcig pa dang /
tha dad pa'i rnam grangs las sdug bsngal bdag dang gzhan gyis byas par grub pa'i phyir /
khyed dbu ma pas gnyi gas byas pa'i phyogs sun dbyung ba'i skyon snga ma dag kho bo cag gi phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
'dir bshad pa /
re zhig sdug bsngal bdag byas min / /
gang zag bdag gis ma byas so / /
zhes bya ba'i tha tshig ste /
sdug bsngal gyi ngo bo nyid ma yin pa'i gang zag med pa'i phyir ro zhes bya bar dgongs so zhes bya ba la sogs pa smras te /
des ni phung po'i mtshan nyid las gzhan pa'i gang zag gis sdug bsngal bdag gis ma byas so zhes bstan te /
'di ltar sdug bsngal gyi ngo bo nyid ma yin pa'i gang zag nam mkha'i me tog lta bu gzhan med pa'i phyir des na sdug bsngal ma byas so zhes bya bar dgongs so / /
ci ste sdug bsngal gyi ngo bo nyid ma yin pa'i gang zag med pa'i phyir des de ma byas pa'i skyon du gyur na mi rung ngo snyam pas gang zag ni sdug bsngal gyi ngo bo nyid yin no zhe na /
de'i phyir sdug bsngal gyi ngo bo nyid yin na yang /
de nyid kyis ni de ma byas /
gal te bdag gis byas gyur na / /
de phyir brten nas 'byung mi 'gyur / /
zhes bya ba der bkag zin pa'i phyir ro zhes bya bar dgongs so zhes bya ba smras te /
gang zag gang yin pa de nyid sdug bsngal yin la /
des de byas par gyur na gang gi phyir bdag gis byas pa ni rgyu dang rkyen gyis byas pa ma yin pa de'i phyir de la brten nas byung ba nyid kyi chos med pa'i phyir de ni mi 'dod de sngar bkag zin to zhes bya bar dgongs so / /
yang na /
de nyid kyis ni de ma byas / /
zhes bya ba ni /
rang la bya ba byed pa ma mthong ba'i phyir dang /
bdag las skye ba mi 'thad pa bzhin du des byed pa mi 'thad pa'i phyir ro zhes bya bar dgongs so zhes bya bas ni tshig le'ur byas pa'i rtsa ba 'di'i don rnam pa gzhan du bshad pa ston to / /
gang zag gang yin pa de nyid sdug bsngal yin par gyur na de nyid kyis de mi byed de rang la byed pa 'gal ba'i phyir dang /
bdag las skye ba mi 'thad pa bzhin du des de byed pa mi 'thad pa'i phyir sdug bsngal bdag gis byas pa ma yin no zhes bya bar dgongs so / /
sdug bsngal gang yin pa de nyid gang zag ma yin pa'i phyir des byas pa ni gzhan gyis byas pa yang yin te zhes gang smras pa de yang bzang po ma yin te zhes bya bas ni gang zag phung po dang gcig pa ma yin pas des byas pa ni sdug bsngal gzhan gyis byas pa yin par 'dod pa'i phyogs su dgag pa ston to / /
de'i phyir /
gal te gzhan bdag ma byas na / /
sdug bsngal gzhan byas ga la 'gyur / /
zhes bya ba la sogs pa smras te /
des ni gal te pha rol po dag gis phung po las gzhan pa'i gang zag yod par brtags pa des bdag nyid byas te yod par gyur na ni de nyid gzhan yin pas des byas pa'i sdug bsngal ni gzhan gyis byas pa zhes bya bar yang 'gyur ba zhig na /
phung po las gzhan pa'i gang zag des bdag nyid ma byas te /
yod pa ma yin pas gzhan nyid med na des sdug bsngal byas par ga la 'gyur te /
mi 'gyur ro zhes ston to / /
de nyid bstan pa'i phyir pha rol po dag gis gzhan nyid du bsam pa gang yin pa de gal te bdag gis ma byas shing bdag nyid ma skyes kyang yod par gyur na ni des na de gzhan nyid du grub pa'i phyir des byas pa yang gzhan gyis byas par 'gyur grang na /
mkhas pa rnams ni ma skyes pa yod pa nyid du mi ston pas de'i phyir sdug bsngal gzhan gyis byas par ga la 'gyur te /
de ni yod pa ma yin pa nyid do zhes bya ba'i tshig gi don to zhes bya ba smras so / /
de ltar na /
sdug bsngal bdag gis byas pa dang / /
gzhan gyis byas par mi rigs so / /
zhes bya ba ni sngar pha rol po dag na re gang zag bdag gis byas pa'i phyir sdug bsngal bdag gis byas pa yang yin la /
sdug bsngal gang yin pa de nyid gang zag ma yin pa'i phyir sdug bsngal gzhan gyis byas pa yang ma yin te /
de ltar rnam grangs las bdag dang gzhan gyis byas par grub pa'i phyir skyon med do zhes gang zag gi mtshan nyid phyogs su byas nas sdug bsngal gnyi gas byas so zhes zer ba'i lan gyi mjug bsdu ba yin no // //
bam po lnga bcu pa /
da ni dam bcas pa gsum pa de nyid sgrub pa'i phyir grangs can dag gis /
rang bzhin dang skyes bu phyogs su byas nas sdug bsngal bdag dang gzhan gnyi gas byas pa dgag pa'i rnam pa gzhan ston te /
de'i phyir phyogs snga ma bstan pa'i phyir grangs can dag ni rdul shas che bas bya ba byed pa'i 'jug pa de dag dmigs pa ni sdug bsngal yin la /
de yang gang gi phyir bdag nyid kyi nang gi byed pa dag byed pa po nyid yin pa de'i phyir byed pa po bdag nyid dang ldan pa yin pa la /
gang gi phyir skyes bu'i ngo bo nyid las tha dad pa'i nang gi byed pa gzhan du gyur pa dag byed pa po nyid yin pa de'i phyir byed pa po gzhan dang ldan pa yin pa las des byas pa'i sdug bsngal ni bdag dang gzhan gyis byas pa yin no zhes zer zhing zhes bya ba la sogs pa smras te /
grangs can dag na re skyes bu ma gtogs pa'i dngos po thams cad ni snying stobs dang rdul dang mun pa'i rang bzhin yin pa las gang gi tshe rdul shas che bas lus dang /
dbang po dang /
blo'i tshogs kyi bya ba byed pa'i 'jug pa de dag dmigs pa ni sdug bsngal yin la /
sdug bsngal de yang rang bzhin la ltos nas byed pa po bdag nyid dang ldan pas byas pa ni bdag gis byas pa yin la /
skyes bu la ltos nas byed pa po gzhan dang ldan pas byas pa ni gzhan gyis byas pa yin pas de'i phyir sdug bsngal ni bdag dang gzhan gyis byas pa yin no zhes zer ro / /
de la rang bzhin la ltos nas byed pa po bdag nyid dang ldan pa ci lta bu yin zhe na /
gang gi phyir bdag nyid kyi nang gi byed pa dag byed pa po yin pa de'i phyir byed pa po bdag nyid dang ldan pa yin te /
rdul shas che ba'i rang bzhin las nga rgyal byung zhing nga rgyal las dbang po rnams dang de tsam rnams 'byung bas rdul shas che ba las nga rgyal 'byung ba ni rdul gyi rang bzhin las byung ba'i nang gi byed pa yin pas de dag ni bdag nyid kyi nang gi byed pa dag ces bya'o / /
bdag nyid kyi nang gi byed pa de dag las dbang po rnams dang de tsam rnams byung ba ni phung po'i ngo bo nyid yin pas sdug bsngal zhes bya ste /
sdug bsngal de bdag nyid kyi nang gi byed pa dag gis bskyed pa ni byed pa po bdag nyid dang ldan pa zhes bya'o / /
skyes bu la ltos nas byed pa po gzhan dang ldan pa ci lta bu yin zhe na /
gang gi phyir skyes bu'i ngo bo nyid las tha dad pa'i nang gi byed pa gzhan du gyur pa dag byed pa po nyid yin pa de'i phyir byed pa po gzhan dang ldan pa yin te /
skyes bu'i ngo bo nyid ni snying stobs dang rdul dang mun pa'i rang bzhin ma yin pas rdul shas che ba'i rang bzhin las nga rgyal 'byung ba ni skyes bu'i ngo bo nyid las tha dad pa'i nang gi byed pa gzhan du gyur pa dag yin pas de dag ni skyes bu'i ngo bo nyid las tha dad pa'i nang gi byed pa gzhan du gyur pa dag ces bya'o / /
skyes bu'i ngo bo nyid las tha dad pa'i nang gi byed pa gzhan du gyur pa de dag las dbang po rnams dang /
de tsam rnams byung ba yang phung po'i ngo bo nyid yin pas sdug bsngal zhes bya ste /
sdug bsngal de skyes bu'i ngo bo nyid las tha dad pa'i nang gi byed pa gzhan du gyur pa dag gis bskyed pa ni byed pa po gzhan dang ldan pa zhes bya'o / /
de ltar byed pa po bdag nyid dang ldan pa dang /
byed pa po gzhan dang ldan pa des byas pa'i sdug bsngal ni bdag dang gzhan gyis byas pa yin no zhes zer zhes grag go / /
de dag 'di skad ces /
phung po skad cig smra ba yi / /
shAkya pa dag bdag med na / /
mtho ris thar la dgos pa yi / /
'bad pa don med nyid du 'gyur / /
phung po snga mar gtogs pa yi / /
dge ba de 'bras skyed pa las / /
phung po phyi ma khyad par can / /
kun du 'byung bar 'dod mod kyi / /
'on kyang de dag gzhan don du / /
'bad pa 'thad par mi 'gyur te / /
gzhan la phan par bya ba ni / /
'ga' yang 'jug par mi byed do / /
zhes bya ba la sogs pa yang brjod do zhes bya ba ni grangs can rang bzhin dang skyes bu brtag par 'dod pa de dag 'di skad ces kyang brjod ces grag ste phung po rnams skad cig ma re re la 'jig pa'i ngang can yin par smra ba'i shAkya pa dag la ni gang zag ces bya ba'i bdag brtag med pas de dag mtho ris la dgos pa'i 'bad pa brtul zhugs dang /
nges pa la sogs pa yang dag par len pa dang /
thar pa la dgos pa'i 'bad pa bsgom pa la sogs pa nyams su len pa dag don med pa nyid du 'gyur te /
phung po rnams skad cig ma'i rgyud tha dad pa yin pa'i phyir lhas byin mtho ris dang thar pa la dgos pa'i 'bad pa rtsom pa dag mchod sbyin gyi rgyud la don med pa nyid du 'gyur ba bzhin no zhes zer ro / /
ci'i phyir zhe na /
shAkya pa dag phung po snga ma'i rgyud du gtogs pa'i las dge ba de'i 'bras bu mtho ris skyed pa las phung po phyi ma lha dang mi'i lus khyad par can dag sa bla dang bar snang yan chad du kun du 'byung bar 'dod pas las dge ba de dag mngon par 'du byed cing las mi dge ba ngan song gi 'bras bu skyed pa dag spong bar byed pa tsam zhig dge mod kyi /
'on kyang de dag da ltar gyi phung po skad cig ma 'dis phyi ma'i phung po skad cig ma gzhan gyi don du 'bad pa 'thad par mi 'gyur te /
'di ltar 'jig rten na mkhas pa bdag la legs par 'dod pa dag las 'ga' yang gzhan la phan gdags pa'i don du 'jug par mi byed pa'i phyir ro zhes bya ba la sogs pa yang brjod ces grag go / /
de skad ces zer ba de'i lan du 'dir 'grel pa byed pa nyid kyis /
sngar gang zag gi mtshan nyid phyogs su byas pa sun dbyung ba'i tshig le'ur byas pa de nyid yang bzlas te /
'dir bshad pa /
re zhig sdug bsngal bdag byas min / /
skyes bus so zhes bya ba smras te /
re zhig sdug bsngal ni skyes bu bdag gis ma byas te /
'di ltar grangs can dag gi gzhung las rang bzhin byed pa po yin la skyes bu ni za ba po yin te /
dper na long ba dang grum po'i tshul bzhin no zhes 'byung bas skyes bu byed pa po ma yin pa'i phyir ro / /
gal te nang gi byed pas byas so zhe na zhes bya ba ni gal te grangs can dag 'di skad ces kho bo cag gi gzhung las bdag nyid kyi nang gi byed pa skyes bu'i ngo bo nyid las tha dad pa gzhan du gyur pa dag sdug bsngal gyi byed pa po nyid du 'dod pas des byas so zhes zer na'o / /
de'i lan du /
nang gi byed pa rdul shas che ba de ni sdug bsngal yin pas sdug bsngal de nyid kyis de nyid byed par mi 'thad de /
dper na bum pa de nyid kyis bum pa de nyid byed par mi 'thad pa bzhin no zhes bya bar slob dpon gyis dgongs nas /
de nyid kyis ni de ma byas / /
zhes gsungs te zhes bya ba smras te /
bdag nyid kyi nang gi byed pa zhes bya ba rdul shas che ba las nga rgyu la 'byung ba de ni dbang po rnams dang de tsam rnams kyi ngo bo nyid yin pas de nyid kyis de nyid byed par mi 'thad de dper na bum pa bzhin no zhes bya bar slob dpon klu sgrub kyi zhal snga nas kyis dgongs nas /
de nyid kyis ni de ma byas / /
zhes gsungs so / /
de'i phyir sdug bsngal bdag gis ma byas so zhes bya ba ni grangs can dag gi byed pa po bdag nyid dang ldan pas sdug bsngal ma byas par dgag pa'i mjug bsdu ba yin no / /
da ni grangs can dag gi byed pa po gzhan dang ldan pas sdug bsngal ma byas par dgag pa'i phyir / /
gal te gzhan bdag ma byas na / /
sdug bsngal gzhan byas ga la 'gyur / /
zhes bya ba la sogs pa smras te /
des ni gal te grangs can dag gis skyes bu las gzhan pa'i nang gi byed pa yod par brtags pa de bdag nyid grub par gyur na ni de nyid gzhan yin pas des byas pa'i sdug bsngal ni gzhan gyis byas pa zhes bya bar yang 'gyur ba zhig na /
skyes bu las gzhan pa'i nang gi byed pa de bdag nyid ma grub pas gzhan nyid med na des /
sdug bsngal byas par ga la 'gyur te mi 'gyur ro zhes ston to / /
de nyid bstan pa'i phyir pha rol po dag gis nang gi byed pa las gzhan yin par bsams pa gang yin pa'i gzhan de ni bdag gis ma byas te /
bdag nyid ma grub po zhes bya ba'i tha tshig go zhes bya ba smras te /
grangs can dag gi gzhung las snying stobs la sogs pa yon tan gsum ni rtag pa dang /
thams cad du song bas dngos po thams cad kyang thams cad kyi bdag nyid yin par 'dod pas des na nang gi byed pa las gzhan pa'i skyes bu yang gzhan du ma grub la /
skyes bu gzhan du ma grub na nang gi byed pa yang de las gzhan du gyur pa ma yin pas gzhan nyid med na sdug bsngal gzhan gyis byas par ga la 'gyur te mi 'gyur ro / /
'dir gal te sgra'i mtshan nyid la 'chel ba dag 'di skad ces /
gzhan de bdag nyid ma grub pa'i don yin pa las tshig le'ur byas pa las bdag ma byas zhes smos pa ni tshig zur chag yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
bdag ma byas zhes bya ba'i sgra ni don du ma la 'jug pa'i phyir dper na zan byas so zhes bya ba bzhin no zhes bya ba smras te /
dper na zas kyi g.yos grub pa la zan byas so zhes brjod pa la tshig zur chag med pa de bzhin du 'dir yang bdag nyid ma grub pa la bdag ma byas zhes brjod pa la tshig zur chag med do / /
de'i phyir de nyid gzhan zhes bya ba bdag nyid ma grub pas sdug bsngal gzhan gyis byas par ga la 'gyur zhes bya ba ni skyes bu'i ngo bo nyid las tha dad pa'i nang gi byed pa gzhan du gyur pa bdag nyid ma grub pas gzhan nyid med na des sdug bsngal byas par ga la 'gyur zhes bya bar sbyar ro / /
yang na gzhan nyid ma grub pa'i phyir te skyes bu ni nang gi byed pa las gzhan ma yin te /
dngos po yin pa'i phyir dper na nang gi byed pa'i rang gi bdag nyid bzhin pas rang gi rjes su dpag pa la gnod do zhes bya bas ni rjes su dpag pa'i sgo nas gzhan nyid dgag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na nang gi byed pa ni dngos po yin pa'i phyir rang gi bdag nyid las gzhan ma yin pa de bzhin du skyes bu yang dngos po yin pa'i phyir nang gi byed pa las gzhan ma yin pas de'i phyir dngos po nyid du rjes su dpog pas gzhan nyid med pas skyes bu'i gzhan nyid bsal bas grangs can dag gi rang gi rjes su dpag pa la gnod do / /
gzhan nyid du rjes su dpog pas sdug bsngal dmigs pa'i byed pa po ma yin pa nyid kyis de bsal ba'i phyir /
dam bcas pa la chos kyi ngo bo nyid bzlog pa'i skyon yang yod do zhes bya bas ni grangs can dag skyes bu'i ngo bo nyid las nang gi byed pa gzhan nyid du rjes su dpog pas des na nang gi byed pa sdug bsngal dmigs pa'i byed pa po ma yin pa nyid kyis byed pa po yin pa de bsal ba'i phyir grangs can dag gis dam bcas pa la nang gi byed pa sdug bsngal gyi byed pa po yin par bsgrub par bya ba chos kyi ngo bo nyid bzlog pa'i skyon nang gi byed pa sdug bsngal gyi byed pa po ma yin pa nyid du grub pa yang yod do zhes bstan to / /
de ltar na yang sdug bsngal bdag gis byas pa dang gzhan gyis byas par mi rigs so zhes bya ba ni sngar grangs can dag rang bzhin dang skyes bu phyogs su byas nas sdug bsngal gnyi gas byas so zhes zer ba'i lan gyi mjug bsdu ba yin no / /
da ni dam bcas pa gsum pa de nyid sgrub pa'i phyir rnam pa gnyis su smra ba dag gi lus dang srog gi rnam grangs phyogs su byas nas sdug bsngal bdag dang gzhan gnyi gas byas pa'i dgag pa'i rnam pa gzhan ston te de'i phyogs snga ma bstan pa'i phyir rnam pa gnyis su smra ba dag na re 'o na rnam grangs las sdug bsngal ni gnyi gas byas pa'i phyir skyon med do zhe na zhes bya ba smras te /
'dir rnam gnyis su smra ba zhes bya ba mu stegs 'os pa pa nam mkha'i gos can dag na re /
lus kyi rnam grangs ni sdug bsngal nyid yin pas des byas pa ni sdug bsngal bdag gis byas pa yin la /
srog gi rnam grangs ni sdug bsngal las gzhan yin pas des byas pa ni sdug bsngal gzhan gyis byas pa yin pa'i phyogs snga ma dag tu bstan pa'i skyon kho bo cag gi phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
de'i phyir de dgag pa'i phyir bshad pa /
gal te re res byas gyur na / /
sdug bsngal gnyi gas byas par 'gyur / /
gang gi tshe ci skad bstan pa'i bsgrubs pas bdag gis byas pa dang gzhan gyis byas par mi rigs pa de'i tshe gnyi gas byas so zhes bya ba'i skabs med do zhes bya bar dgongs so zhes bya ba smras te /
gang gi tshe sngar bdag dang gzhan phyogs su byas pa dang phung po'i mtshan nyid phyogs su byas pa dang gang zag gi mtshan nyid phyogs su byas pa dang rang bzhin dang skyes bu phyogs su byas pa dag dgag pa'i sgrub pa ci skad bstan pa dag gis bdag gis byas pa dang gzhan gyis byas par mi rigs pa de'i tshe /
'dir lus dang srog gi rnam grangs gnyi gas byas so zhes bya ba'i phyogs kyang de dag gi khongs su 'dus pa'i phyir bkag zin to zhes bya bar dgongs so / /
de ltar dam bcas pa gsum pa yang bsgrubs zin to / /
da ni dam bcas pa bzhi pa sgrub pa'i phyir rgyu med pa las byung ba yang ma yin te /
skye ba med pa'i rab tu byed pa rgyu med par smra ba bsal bas de'i phyir bshad pa /
gzhan gyis ma byas bdag ma byas / /
sdug bsngal rgyu med ga la 'gyur / /
zhes bya ba la sogs pa smras te /
sngar rkyen brtag pa'i rab tu byed par dngos po rnams rgyu med pa las skye ba med de /
de ston pa'i rjes su dpag pa med pa'i phyir dang /
rjes su dpag pa dang /
grags pa'i gnod par 'gyur ba'i skyon yod pa'i phyir yang ngo zhes bya bar dgongs so zhes pa dang /
yang na rgyu med ces bya ba ni rgyu ngan pa ste /
ngo bo nyid dang /
dbang phyug dang /
skyes bu dang /
gtso bo dang /
dus dang /
sred med kyi bu la sogs pa dag las skye ba med par bkag pa bzhin du 'dir yang sbyar bar bya'o zhes bya bar dgongs nas dam bcas pa bzhi pa'i skabs 'di bsgrub pa mdzad do zhes bya bar sbyar ro / /
gzhan gyis ma byas bdag ma byas / /
zhes bya ba'i tshig gi don bye brag tu bshad pa bstan pa'i phyir /
gzhan gyis byas pa ni gzhan gyis de byas pa ste gzhan gyis de byed ces bya ba'i tha tshig go / /
gzhan gyis ma byas pa ni gzhan gyis mi byed pa'o / /
bdag gis byas pa yang bdag gis de byas pa ste bdag gis byed ces bya ba'i tha tshig go / /
bdag gis ma byas pa ni bdag gis mi byed pa'o / /
gzhan gyis ma byas pa dang /
bdag gis ma byas pa ni gzhan gyis mi byed pa dang bdag gis mi byed pa'o zhes bya ba smras so / /
gzhan gyis ma byas pa dang /
bdag gis ma byas pa'i phyir sdug bsngal rgyu med pa las byung ba ma yin par bsgrub pa'i 'thad pa bstan pa'i phyir /
gang gi tshe ji skad smos pa'i tshad mas gnod pa'i phyir don dam par sdug bsngal dmigs su med pa de'i tshe sdug bsngal rgyu med pa las byung bar ga la 'gyur te /
de yod pa ma yin pa nyid do zhes bya ba'i tshig gi don te zhes bya ba smras te /
sngar rkyen brtag pa'i rab tu byed pa dang por /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes smos pa'i tshad mas don dam par sdug bsngal la sogs pa dngos po thams cad dmigs su med pa de'i tshe sdug bsngal ngo bo nyid med pa rgyu med pa las byung bar ga la 'gyur te /
sdug bsngal de yod pa ma yin na rgyu med pa las byung ba lta yod par ga la 'gyur zhes bya ba'i tshig gi don to / /
de'i phyir de ltar rnam pa thams cad du sdug bsngal mi srid pas pha rol pos rab tu byed pa'i dang por don dam par phung po rnams yod pa kho na yin te /
sdug bsngal yin pa'i phyir ro zhes smras pa'i gtan tshigs kyi don ma grub pa nyid do zhes bya ba ni mjug bsdu ba dang tshad ma'i 'bras bu yin te /
pha rol pos smras pa'i gtan tshigs kyi don ma grub pa nyid kyis bstan bcos mdzad pa'i dam bcas pa grub po / /
da ni slob dpon gyis sdug bsngal rnam pa bzhi yod par mi 'thad par bstan pa bzhin du dngos po lhag ma rnams la yang 'dra bar bstan par bzhed nas /
sdug bsngal 'ba' zhig rnam pa bzhi / /
yod ma yin pa ma yin gyi / /
phyi rol dngos po rnams la yang / /
rnam pa bzhi po yod ma yin / /
ji skad bstan pa'i tshul gyis gzugs la sogs pa phyi rol gyi dngos po rnams la yang rnam pa bzhi po de dag yod pa ma yin no zhes bya ba smras te /
gang gi phyir de ltar yang dag pa ji lta ba bzhin du brtags na dngos po thams cad bdag dang /
gzhan dang /
gnyis dang /
rgyu med pas byas par mi 'thad pa de'i phyir sdug bsngal 'ba' zhig la bdag dang /
gzhan dang /
gnyis dang /
rgyu med pas byas pa yod pa ma yin par ma zad kyi gzugs la sogs pa phyi rol gyi dngos por 'dod pa thams cad la yang bdag dang /
gzhan dang /
gnyis dang /
rgyu med pas byas pa yod pa ma yin par ston to / /
de la re zhig gzugs kyi dbang du byas nas bshad par bya ste /
gzugs ni bdag nyid kyis ma byas te /
yod pa dang med pa la byed pa mi 'thad pa'i phyir tshul sngar bstan pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
de la re zhig yod pa bdag nyid kyis byas pa mi 'thad pa'i dbang du byas nas dper na bum pa yod pa ni yod pa'i phyir bdag nyid kyis ma byas pa de bzhin du gzugs yod pa yang yod pa'i phyir bdag nyid kyis ma byas so / /
med pa bdag nyid kyis byas pa mi 'thad pa'i dbang du byas nas dper na nam mkha'i me tog med pa ni med pa'i phyir /
bdag nyid kyis ma byas pa de bzhin du gzugs med pa yang med pa'i phyir bdag nyid kyis ma byas so / /
yang na brten nas byung ba'i phyir dper na myu gu bzhin no zhes bya ba ni bdag gis ma byas pa'i rjes su dpag pa gzhan yin te /
gzugs ni bdag nyid kyis ma byas te brten nas 'byung ba'i phyir dper na myu gu bzhin no zhes bya bar sbyar ro / /
'byung ba gzhan du gyur pa dag gis kyang ma byas te de dag gzhan nyid du mi 'thad pa'i phyir ro zhes bya bas ni gzugs gzhan gyis ma byas te gzhan med pa'i phyir ro zhes ston to / /
de'i phyir de'i ltar mi 'thad ce na /
'byung ba chen po de dag ni gzugs las gzhan du gyur pa ma yin te /
phyi rol pa yin pa'i phyir dper na gzugs kyi rang gi bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs ni phyi rol pa yin pa'i phyir rang gi bdag nyid las gzhan du gyur pa ma yin pa de bzhin du 'byung ba chen po dag kyang phyi rol pa yin pa'i phyir gzugs las gzhan du gyur pa ma yin no / /
yang na rdzas su yod pa nyid bkag pa'i phyir te /
med pa la gzhan nyid mi 'thad pa'i phyir ro zhes bya ba ni 'byung ba chen po dag gzugs las gzhan du gyur pa ma yin par rjes su dpag pa gzhan yin te /
'byung ba chen po dag ni gzugs las gzhan du gyur pa ma yin te /
rdzas su med pa'i phyir dper na ri bong gi rwa bzhin no zhes bya bar sbyar ro / /
gnyi gas kyang ma byas te /
re res byed pa mi 'thad pa'i phyir ro zhes bya bas ni gzugs bdag dang gzhan gnyi gas ma byas par bstan to / /
rgyu med pa las byung ba yang ma yin te rgyu med par smra ba bkag pa'i phyir ro zhes bya bas ni gzugs rgyu med pa las byung ba ma yin par bstan to / /
de bzhin du sgra la sogs pa dag la yang brjod par bya'o zhes bya ba ni sgra dang /
dri dang ro dang reg pa dang /
chos rnams la yang bdag dang gzhan dang gnyis dang rgyu med pas byas pa rnam pa bzhi po dag mi 'thad par snga ma bzhin du sbyar ba bstan to / /
de la 'dir rab tu byed pa'i don ni pha rol pos rab tu byed pa'i dang por smras pa'i gtan tshigs kyi don ma grub pa nyid du brjod pas sdug bsngal ngo bo nyid med pa nyid du bstan pa bzhin no zhes bya ba ni mjug bsdu ba dang tshad ma'i 'bras bu yin te /
sdug bsngal brtag pa'i rab tu byed pa bcu gnyis pa'i skabs 'dir rab tu byed pa'i don tshad ma'i 'bras bur blta ba ni pha rol pos sngar phung po dang khams dang skye mched dag don dam par yod par bsgrub pa'i phyogs snga ma don dam par phung po rnams yod pa kho na yin te /
sdug bsngal yin pa'i phyir ro zhes smras pa'i gtan tshigs kyi don ma grub pa nyid du brjod pas sdug bsngal ngo bo nyid med pa nyid du bstan pa yin no / /
sdug bsngal ngo bo nyid med pa nyid du bstan pa la yon tan ci yod pa dang de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs ni bde ba'am sdug bsngal ba ma yin no / /
de bzhin du tshor ba dang /
'du shes dang /
'du byed rnams dang /
rnam par shes pa yang bde ba'am sdug bsngal ba ma yin no / /
gzugs dang /
tshor ba dang /
'du shes dang /
'du byed rnams dang /
rnam par shes pa bde ba'am sdug bsngal ba ma yin pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa dang /
de bzhin du 'phags pa tshangs pas zhus pa'i mdo las tshangs pa rnam grangs des kyang khyod kyis 'di ltar shes par bya ste /
sdug bsngal dang /
kun 'byung ba dang /
'gog pa dang /
lam ni 'phags pa rnams kyi bden pa ma yin gyi /
'di ltar sdug bsngal dang /
kun 'byung ba dang /
'gog pa dang /
lam ma skyes pa ni 'phags pa rnams kyi lam mo zhes bya ba la sogs pa theg pa chen po'i mdo mtha' yas pa dag las sdug bsngal ngo bo nyid med pa nyid du gsungs pa dang /
theg pa chen po'i lung 'ba' zhig las sdug bsngal ngo bo nyid med pa nyid du gsungs par ma zad kyi /
nyan thos kyi theg par bcom ldan 'das kyis bka' stsal te /
bcom ldan 'das la bram ze zhig gis kye gau ta ma sdug bsngal bdag gis byas sam zhes zhus pa dang /
bka' stsal pa tshe dang ldan pa ma yin no / /
gsol pa /
gzhan gyis byas sam /
bka' stsal pa /
tshe dang ldan pa ma yin no / /
gsol pa gnyi gas byas sam /
bka' stsal pa /
tshe dang ldan pa ma yin no / /
gsol pa bdag gis kyang ma byas /
gzhan gyis kyang ma byas sam /
bka' stsal pa /
tshe dang ldan pa ma yin no zhes bya ba la sogs pa rgya cher gsungs pa de dag grub pa yin no / /
de ltar theg pa che chung gi yid ches pa'i lung de dag grub pa ni sdug bsngal ngo bo nyid med pa nyid du bstan pa'i yon tan dang khungs yin te /
de'i phyir kho bos rang gi bsam pas rtog ge skam po tsam gyis bsgrubs pa ma yin te /
lung de dag kyang yod do / /
gang gi phyir de ltar theg pa che chung gi mdo sde mtha' yas pa dag las sdug bsngal ngo bo nyid med pa nyid du bstan pa de dag bstan bcos 'dis rnam par bshad par bya ba'i yul nyid du bstan pa yang /
slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa /
shes rab sgron ma las sdug bsngal brtag pa zhes bya ba ste rab tu byed pa bcu gnyis pa rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
da ni sun 'byin pa'i lan btab pa dang rang dbang du rjes su dpag pa'i mthus 'du byed rnams rnam pa las ngo bo nyid med pa nyid du bstan pa'i don gyi dbang gis rab tu byed pa bcu gsum pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas da ni sun 'byin pa'i lan btab pa dang rang dbang du rjes su dpag pa'i mthus zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas 'dir yang sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
sun 'byin pa'i lan btab pa'i mthus zhes bya ba ni dbu ma pas dngos po thams cad ngo bo nyid med pa nyid du dam bcas pa la pha rol po dag gis sun 'byin pa'i sgrub pa gang dag smras pa'i lan dbu ma pas btab pa las mthu gang skyes so / /
rang dbang du rjes su dpag pa'i mthus zhes bya ba ni dbu ma pa nyid kyis dngos po thams cad ngo bo nyid med pa nyid du sgrub pa'i rjes su dpag pa rang dbang du smras pa las mthu gang skyes pas te /
de ltar na bstan bcos mdzad pas dngos po thams cad ngo bo nyid med pa nyid du dam bcas nas brgal ba'i lan btab pa dang rang gi dam bcas pa sgrub pa las de kho na nyid rtogs par 'gyur ba'i mthu gang dag skyes pa des sngar dam bcas pa la 'jug pa'i rgyu'i don gyi dbang du byas nas rab tu byed pa bcu gsum pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas 'du byed rnams rnam pa las ngo bo nyid med pa nyid du bstan pa'i don gyi dbang du byas nas rab tu byed pa bcu gsum pa brtsam mo zhes bya ba smras te /
de kho na brtag pa'i rab tu byed pa bcu gsum pa'i gzhung 'og nas 'byung ba 'di'i don ni 'du byed rnams sngar bstan pa'i rnam pa las gzhan pa'i sgo nas ngo bo nyid med pa nyid du bstan pas de kho na'i don bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de 'thob ce na /
'du byed rnams rnam pa las ngo bo nyid med pa nyid du bstan pas de kho na'i don bstan pa ni 'di'i 'bras bu yin la /
sun 'byin pa'i lan btab pa dang /
rang dbang du rjes su dpag pa'i mthu'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir yang thabs dang thabs las byung ba'i 'bras bu dang po kho nar bstan to / /
rnam pa gang gis 'bras bu de 'thob pa'i thabs nyid bstan pa'i phyir /
chos gang slu ba de brdzun zhes / /
zhes bya ba la sogs pa de la zhes bya ba smras te /
slob dpon gyis 'du byed rnams rnam pa las ngo bo nyid med pa nyid du bstan pa'i don de nyid sgrub pa'i thabs su /
chos gang slu ba de brdzun zhes / /
bcom ldan 'das kyis de skad gsungs / /
'du byed thams cad slu ba'i chos / /
des na de dag brdzun pa yin / /
zhes bya ba tshig le'ur byas pa 'di gsungs so zhes bya bar sbyar te 'dus byas slu ba gang yin pa de ni brdzun pa'o zhes /
bcom ldan 'das kyis de skad gsungs te gang gi phyir 'du byed rnams slu ba'i chos yin pa de'i phyir des na 'du byed de dag brdzun pa yin te /
ngo bo nyid med pa nyid yin no / /
sngar bstan bcos mdzad pas dngos po thams cad ngo bo nyid med pa nyid du dam bcas pa la gzhan dag na re 'du byed rnams don dam par rdzas su yod pa yin te /
mi slu ba'i phyir ro zhes sun 'byin pa de'i lan du 'dir 'dus byas slu ba gang yin pa de ni brdzun pa'o zhes /
bcom ldan 'das kyis de skad gsungs so zhes bshad pa ni sun 'byin pa'i lan btab pa yin la /
ci'i phyir ro 'dus byas brdzun pa yin zhe na /
gang gi phyir 'du byed thams cad slu ba'i chos yin pa de'i phyir des na 'du byed de dag brdzun pa yin no zhes rjes su dpag pa 'og nas ston pa de dag ni rang dbang du rjes su dpag pa yin te /
de ltar sun 'byin pa'i lan btab pa dang /
rang dbang du rjes su dpag pa las mthu gang dag skyes pa'i rnam pa de dag gis 'du byed rnams rnam pa las ngo bo nyid med pa nyid du bstan pa de kho na'i don de rtogs par 'gyur ba ni thabs dang thabs las byung ba'i 'bras bur 'brel pa yin par ston to / /
de la 'dir 'dus byas zhes bya ba ni chos can yin /
brdzun pa zhes bya ba ni bsgrub par bya ba chos yin /
slu ba'i chos zhes bya ba ni sgrub pa'i chos yin /
sgyu ma mkhan gyis sprul pa'i bud med kyi lus la sogs pa dag ni dpe yin par ston te /
de la re zhig brdzun pa zhes bya ba'i tshig gi don bstan pa'i phyir brdzun pa zhes bya ba ni log pa'i shes pas dmigs par bya ba yin pa'i phyir dang /
byis pa'i skye bo dag la sogs pa'i tshul gyis 'drid pa'i phyir ro zhes bya ba smras te /
gang gi phyir 'dus byas ni log pa brdzun pa'i shes pas dmigs par bya ba yin gyi yang dag pa'i shes pa don dam pa las dmigs par bya ba ma yin pa'i phyir brdzun pa zhes bya'o / /
yang na 'dus byas ni byis pa'i skye bo 'drid pa'i phyir brdzun pa zhes bya'o / /
ji ltar 'drid ce na /
bdag la sogs pa'i tshul gyis 'drid pa'i phyir te /
gang gi phyir byis pa rnams kyis bdag dang gtsang ba dang rtag pa dang bde bar dmigs pa de'i phyir byis pa'i skye bo 'drid pas brdzun pa zhes bya'o / /
slu ba zhes bya ba ni dran pa la sogs pa don dam pa'i yul can dag rab tu slu ba'i rgyu yin pa'i phyir ro zhes bya ba ni 'dus byas ni dran pa dang /
shes pa dang /
bsgom pa dang /
ting nge 'dzin la sogs pa nyon mongs pa spong ba gang dag la don dam pa'i yul yod pa'i dran pa la sogs pa'i don dam pa'i yul can dag rab tu slu ba'i rgyu yin pa'i phyir slu ba'i chos zhes bya'o / /
de la brdzun pa zhes bya ba ni bstan pa'i tshig yin la /
slu ba zhes bya ba ni bshad pa'i tshig yin no zhes bya ba ni bsgrub par bya ba chos dang /
sgrub pa'i chos yin par go rims bzhin du sbyar ro / /
de skad sus gang du gsungs she na /
bcom ldan 'das kyis de skad gsungs zhes bya ba ni mdo sde las so zhes bya ba smras so / /
de skad ces bya ba'i sgra ni nye bar bstan pa'i don to zhes bya ba ni /
bcom ldan 'das kyis mdo sde las 'di skad gsungs pa dngos nye bar mtshon pa'i don to / /
de nyid bstan pa'i phyir /
bcom ldan 'das kyis mdo sde las ji skad gsungs she na /
nyan thos kyi theg pa las kyang 'di lta ste /
'dus byas gang yin pa de ni brdzun pa slu ba'i chos so / /
dge slong dag 'di lta ste mi slu ba'i chos mya ngan las 'das pa de ni bden pa'i mchog go / /
'dus byas de ni slu ba'i chos kyang yin de ni rab tu 'jig pa'i chos kyang yin no zhes kyang gsungs la /
theg pa chen po las /
rab 'byor ji tsam du 'dus byas pa de tsam du brdzun la ji tsam du 'dus ma byas pa de tsam du mi brdzun no zhes gsungs so zhes bya ba smras te /
de dag gis ni phyogs gnyi ga la grags pa'i lung gi khungs kyis 'dus byas ni slu ba'i chos can yin pa'i phyir brdzun pa yin la /
'dus ma byas ni mi slu ba'i phyir bden pa'i mchog yin par bstan to / /
de'i phyir de ltar phyogs gnyi ga la grags pa'i lung dag yod pa'i phyir /
'du byed thams cad slu ba'i chos /
'dis ni 'du byed kyi chos ni slu ba'i chos nyid yin par bstan to zhes bya ba ni tshig le'ur byas pa'i rtsa ba 'dis ni 'du byed gang yin pa de brdzun pa nyid du bsgrub pa'i chos gtan tshigs ni slu ba'i chos nyid yin par bstan te /
slu ba'i chos yin pa'i phyir brdzun pa yin no zhes bya bar sbyar ro / /
des na de dag brdzun pa yin / /
zhes bya ba ni ngo bo nyid med pa'i phyir te /
de ni mjug bsdu ba'i tshig yin no zhes bya bas ni slu ba'i chos yin pa'i gtan tshigs des na 'du byed de dag brdzun pa yin te /
ngo bo nyid med pa'i phyir ro zhes nye bar sbyar ba'i sbyor ba dang /
mjug bsdu ba bstan to / /
'dir sbyor ba'i tshig ni don dam par nang gi dngos po rnams ni ngo bo nyid stong pa yin te /
slu ba'i chos yin pa'i phyir dper na sgyu ma mkhan gyis sprul pa'i bud med kyi lus bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgyu ma mkhan gyis sprul pa'i bud med kyi lus ni slu ba'i chos yin pa'i phyir ngo bo nyid stong pa de bzhin du nang gi dngos po rnams kyang slu ba'i chos yin pa'i phyir ngo bo nyid stong pa yin no / /
'dir kha cig gis smras pa /
'di ltar sangs rgyas pa dag ni yan lag gsum smra ba yin pas de'i phyir nye bar sbyar ba dang mjug bsdu ba'i tshig dag mi rigs so zhes bya ba ni sangs rgyas pa dag gis rjes su dpag pa'i yan lag lnga po phyogs dang /
gtan tshigs dang /
dpe dang /
nye bar sbyar ba dang /
mjug bsdu ba dag las nye bar sbyar ba dang /
mjug bsdu ba gnyis sun phyung ste yan lag lhag ma gsum khas blangs pas de'i phyir yan lag lngar smra ba dag gis 'dir /
sangs rgyas pas nye bar sbyar ba dang mjug bsdu ba'i tshig smos pa de dag mi bzod pas de skad zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te 'di ltar nye bar sbyar ba dang /
mjug bsdu ba dag yan lag gzhan nyid du mi 'dod med kyi /
de dag sbyar bar mi bya ba ni ma yin no zhes bya ba la sogs pa smras te /
kho bo cag sangs rgyas pa dag nye bar sbyar ba dang /
mjug bsdu ba dag yan lag gsum po phyogs dang /
gtan tshigs dang /
dpe de dag las gzhan nyid du mi 'dod pas yan lag lngar ni mi smra mod kyi 'on kyang nye bar sbyar ba dang /
mjug bsdu ba dag sbyar bar mi bya ba ni ma yin pas kho bo cag gis nye bar sbyar ba dang mjug bsdu ba'i tshig dag byas pa mi rigs pa ma yin no / /
gzhan du na zhes bya bas ni gal te nye bar sbyar ba dang /
mjug bsdu ba dag ma smos na sbyor ba gang la gtan tshigs ma smos par chos mthun pa'i dpe dang chos mi mthun pa'i dpe nyi tshe yod pa de dag la dam bcas pa'i gtan tshigs [(]gyi [,]kyi [)]don gsal bar mi 'gyur bas de dag la nye bar sbyar ba dang mjug bsdu ba dag sbyar bar bya dgos par ston to / /
de la sbyor ba gang la chos mthun pa'i dpe nyi tshe yod pa la nye bar sbyar ba dang /
mjug bsdu ba dag ma sbyar ba dam bcas pa'i gtan tshigs kyi don gsal bar mi 'gyur bar bstan pa'i phyir /
gang la chos mthun pa'i dpe nyi tshe yod pa la sgra ni mi rtag ste byas pa'i phyir ro / /
byas pa ni mi rtag par mthong ste /
dper na bum pa bzhin no / /
sgra yang de bzhin pas de ltar byas pa'i phyir mi rtag go zhes bya ba dag la dam bcas pa'i gtan tshigs kyi don ji ltar gsal bar 'gyur zhes bya ba smras te /
sbyor ba gang la chos mthun pa'i dpe nyi tshe yod pa 'di lta ste sgra ni mi rtag ste /
dper na bum pa bzhin no zhes bya ba lta bu de la ni nye bar sbyar bas sgra ni mi rtag ste byas pa'i phyir ro / /
byas pa ni mi rtag par mthong ste /
dper na bum pa bzhin no / /
sgra yang de bzhin pas zhes nye bar sbyar ba'i sbyor ba yang byas la mjug bsdu bas de ltar byas pa'i phyir mi rtag go zhes mjug bsdus na dam bcas pa'i gtan tshigs kyi don gsal bar 'gyur gyi /
de la nye bar sbyar ba dang /
mjug bsdu ba'i tshig dag ma sbyar na dam bcas pa'i gtan tshigs kyi don ji ltar gsal bar 'gyur te /
de bas na sbyor ba gang la chos mthun pa'i dpe nyi tshe yod pa la nye bar sbyar ba dang /
mjug bsdu ba'i tshig dag sbyar bar bya dgos so / /
de bzhin du sbyor ba gang la chos mi mthun pa'i dpe nyi tshe yod pa la yang nye bar sbyar ba dang mjug bsdu ba dag ma sbyar na dam bcas pa'i gtan tshigs kyi don gsal bar mi 'gyur bar bstan pa'i phyir de bzhin du gang la chos mi mthun pa'i dpe nyi tshe yod pa la sgra mi rtag ste byas pa'i phyir ro / /
ma byas pa ni rtag par mthong ste dper na nam mkha' bzhin no / /
sgra ni de ltar ma byas pa ma yin te /
de ltar byas pa'i phyir mi rtag go zhes bya ba dag la dam bcas pa'i gtan tshigs kyi don ji ltar gsal bar 'gyur zhes bya ba smras te /
sbyor ba gang la chos mi mthun pa'i dpe nyi tshe yod pa 'di lta ste sgra ni mi rtag ste dper na nam mkha' rtag pa lta bu ma yin no zhes bya ba lta bu de la yang nye bar sbyar bas sgra ni mi rtag ste byas pa'i phyir ro / /
ma byas pa ni rtag par mthong ste /
dper na nam mkha' bzhin no / /
sgra ni de ltar ma byas pa ma yin te byas pa yin pas zhes nye bar sbyar ba'i sbyor ba yang byas la /
mjug bsdu bas de ltar byas pa'i phyir mi rtag go zhes mjug bsdus nas dam bcas pa'i gtan tshigs kyi don gsal bar 'gyur gyi /
de la nye bar sbyar ba dang mjug bsdu ba'i tshig dag ma sbyar ba dam bcas pa'i gtan tshigs kyi don ji ltar gsal bar 'gyur te /
de bas na sbyor ba gang la chos mi mthun pa'i dpe nyi tshe yod pa la yang nye bar sbyar ba dang /
mjug bsdu ba'i tshig dag sbyar bar bya dgos so / /
de lta bu dang mthun pa'i don gyi tshig dag la dam bcas pa'i gtan tshigs kyi don ji ltar gsal bar 'gyur zhes bya ba ni sbyor ba gang la chos mthun pa'i dpe'am /
chos mi mthun pa'i dpe nyi tshe yod pa de lta bu dang mthun pa sbyor ba gang la dam bcas pa'i don gyi tshig nyi tshe yod pa la gtan tshigs dngos su ma smos pa dag la gal te nye bar sbyar ba dang mjug bsdu ba'i tshig dag ma smos na dam bcas pa'i gtan tshigs kyi don gsal bar mi 'gyur bas de dag la ni nye bar sbyar ba dang /
mjug bsdu ba'i tshig dag sbyar bar bya dgos so / /
sbyor ba'i tshig dag la ni de dag mi dgos te /
don med pa'i phyir ro zhes bya bas ni sbyor ba'i tshig gang dag la yang yan lag gsum tshang bar yod pa 'di lta ste sgra ni mi rtag ste /
byas pa'i phyir dper na bum pa bzhin no zhes bya ba lta bu dag la ni nye bar sbyar ba dang /
mjug bsdu ba de dag mi dgos te /
'di ltar gtan tshigs nyid kyi nye bar sbyar ba dang /
mjug bsdu ba dag smos zin pas de dag smos pa don med pa'i phyir ro / /
yan lag lngar smra ba dag na re yan lag gsum nyid du mi rigs te zhes bya ba la sogs pas ni yan lag lngar smra ba dag sangs rgyas pa yan lag gsum du smra bar mi rigs par sun 'byin pa'i gzhung ston te /
de dag na re sbyor ba gang la sgra ni mi rtag ste byas pa'i phyir dper na bum pa bzhin no zhes yan lag gsum char tshang ba yod du zin kyang de la nye bar sbyar ba dang /
mjug bsdu ba dag med na dam bcas pa'i gtan tshigs kyi don gsal bar mi 'gyur ro zhes zer ro / /
de'i phyir bsgrub par bya ba chos 'ba' zhig la gtan tshigs brjod na ni dpe la de med pa'i phyir thun mong ma yin pa nyid do zhes bya ba smras te /
bsgrub par bya ba chos ni sgra mi rtag ste zhes bya ba'o / /
de 'ba' zhig la gtan tshigs byas pa'i phyir zhes bya ba de brjod na ni dpe bum pa zhes bya ba la sgra'i byas pa rkan dang mchu dang lce la sogs pas byas pa de med po'i phyir gtan tshigs de bsgrub par bya ba chos dang dpe gnyi ga'i thun mong ma yin pa nyid yin pas des dam bcas pa'i gtan tshigs kyi don gsal bar mi 'gyur ro / /
de la nye bar sbyar bas 'di na gang byas pa ni mi rtag par mthong ste /
dper na bum pa 'jim pa dang dbyu gu dang 'khor lo la sogs pas byas pa mi rtag pa de bzhin du sgra yang rkan dang mchu dang lce la sogs pas byas pa'i phyir mi rtag pas zhes nye bar sbyar ba'i sbyor ba byas la /
mjug bsdu bas kyang de ltar byas pa'i phyir mi rtag go zhes bsnan na dam bcas pa'i gtan tshigs kyi don gsal bar 'gyur bas de'i phyir nye bar sbyar ba dang mjug bsdu ba gnyis kyang yan lag re rer gzhag dgos so zhes zer ro / /
dpe'i chos 'ba' zhig la gtan tshigs brjod na ni gtan tshigs kyi don ma grub pa nyid do zhes bya bas ni gal te khyed sangs rgyas pas /
dpe'i chos bum pa 'ba' zhig la byas pa'i phyir zhes bya ba'i gtan tshigs de brjod na ni sgra mi rtag par bsgrub pa'i gtan tshigs kyi don byas pa'i phyir zhes bya ba de ma grub pa nyid de /
'di ltar bum pa la 'jim pa dang dbyu gu dang 'khor lo la sogs pas byas pa yod pa de sgra la med pas bum pa 'jim pa dang /
dbyu gu dang 'khor lo la sogs pas byas pa'i gtan tshigs kyi sgra mi rtag par mi 'gyur ba'i phyir ro / /
de la nye bar sbyar bas 'di na gang byas pa ni mi rtag par mthong ste /
dper na bum pa 'jim pa dang dbyu gu dang 'khor lo la sogs pas byas pa mi rtag pa de bzhin du sgra yang rkan dang mchu dang lce la sogs pas byas pa'i phyir mi rtag pas zhes nye bar sbyar ba'i sbyor ba byas la /
mjug bsdu bas kyang de ltar byas pa'i phyir mi rtag go zhes bsnan na dam bcas pa'i gtan tshigs kyi don gsal bar 'gyur bas de'i phyir yang nye bar sbyar ba dang mjug bsdu ba gnyis yan lag re rer gzhag dgos so zhes bstan to / /
spyi'i chos la gtan tshigs brjod na ni rjes su 'gro ba bstan pa don med do / /
dpe'i chos la yang spyir bstan pa'i phyir ro zhes bya bas ni gal te khyed sangs rgyas pas /
bsgrub par bya ba'i chos sgra dang /
dpe'i chos bum pa gnyi ga la spyir byas pa'i phyir zhes bya ba'i gtan tshigs de brjod na ni 'di na gang byas pa ni mi rtag par mthong ste /
dper na bum pa bzhin no / /
sgra yang de bzhin pas zhes rjes su 'gro ba bstan pa de don med de ci'i phyir zhe na /
byas pa'i phyir zhes bya ba de dpe'i chos bum pa la yang spyir bstan pa'i phyir bsgrub par bya ba'i chos sgra dang /
dpe'i chos bum pa gnyi ga 'dra bas bum pa'i dpes sgra mtshon pa don med par 'gyur ro / /
de la yang byas pa spyir ma brjod par nye bar sbyar bas 'di na gang byas pa ni mi rtag par mthong ste /
dper na bum pa 'jim pa dang dbyu gu dang 'khor lo la sogs pas byas pa mi rtag pa de bzhin du sgra yang rkan dang mchu dang lce la sogs pas byas pa'i phyir mi rtag pas zhes nye bar sbyar ba'i sbyor ba byas la mjug bsdu bas kyang de ltar byas pa'i phyir mi rtag go zhes bsnan na dam bcas pa'i gtan tshigs kyi don gsal bar 'gyur bas de'i phyir yang nye bar sbyar ba dang /
mjug bsdu ba gnyis yan lag re rer gzhag dgos so zhes bstan to / /
dpe la gtan tshigs kyi rjes su 'gro ba yod pa nyid du ston na ni bsgrub par bya ba la yang de dang 'brel pa bstan pa'i tshig gzhan brjod dgos so zhes bya bas ni /
gal te khyed sangs rgyas pa dag 'di skad ces bsgrub par bya ba'i chos dang /
dpe'i chos gnyi ga la yang byas pa'i phyir zhes bya ba'i gtan tshigs spyir 'dra bar yod mod kyi /
'on kyang sbyor bar bya ba'i dus na dpe la gtan tshigs kyi rjes su 'gro ba yod pa nyid du bstan dgos kyi /
bsgrub par bya ba la mi dgos so zhes ston na ni de lta na ji ltar dpe la 'di na gang byas pa ni mi rtag par mthong ste /
dper na bum pa bzhin no zhes rjes su 'gro ba bstan pa de bzhin du bsgrub par bya ba la yang 'di na gang byas pa ni mi rtag par mthong ste /
dper na sgra bzhin no zhes gtan tshigs de dang 'brel pa bstan pa'i tshig gzhan brjod dgos pa zhig na /
khyed de yang ni brjod pas des na bsgrub par bya ba'i gtan tshigs smos nas dpes rjes su 'gro ba mjug bsdu ba bstan dgos pas de'i phyir yang nye bar sbyar ba dang mjug bsdu ba gnyis yan lag re rer gzhag dgos so zhes bstan to / /
gal te dam bcas pa'i mjug thogs su smos pas bsgrub par bya ba dang 'brel par 'grub po zhe na zhes bya ba ni pha rol po dag gis sangs rgyas pa'i dogs pa bsu ba'i tshig yin te /
gal te khyed sangs rgyas pa dag 'di skad ces /
sgra mi rtag ste zhes dam bcas pa'i mjug thogs su byas pa'i phyir ro zhes bya ba'i gtan tshigs smos pas bsgrub par bya ba chos dang 'brel par 'grub pa'i phyir sbyor ba gang la yan lag gsum tshang bar brjod pa de la nye bar sbyar ba dang mjug bsdu ba dag sbyar mi dgos so zhes zer na'o / /
de'i lan du de lta na sgra ni mi rtag ste mig gi gzung ba yin pa'i phyir ro zhes bya ba yang 'grub par 'gyur ro zhes bya ba smras te /
gal te dam bcas pa'i mjug thogs su smos pa kun bsgrub par bya ba dang 'brel pa 'grub na ni de lta na kha cig gis sgra mi rtag ste zhes dam bcas pa'i mjug thogs su de'i gtan tshigs mig gi gzung ba yin pa'i phyir ro zhes bya ba yang bsgrub par bya ba dang 'brel par grub pa zhig na de ni mi 'grub pas de'i phyir nye bar sbyar ba dang mjug bsdu ba dag sbyar dgos so / /
grags pa de dang 'brel par 'grub pa nyid du rtog na ni zhes bya ba yang pha rol pos /
sangs rgyas pa'i dogs pa bsu ba yin te /
gal te khyed sangs rgyas pa dag 'di snyam du sgra ni mi rtag ste byas pa'i phyir ro zhes bya ba lta bu sgra'i chos mi rtag pa yin par grags pa ni dam bcas pa'i mjug thogs su smos pas bsgrub par bya ba dang 'brel bar 'grub kyi /
sgra ni mi rtag ste mig gi gzung ba ma yin pa'i phyir ro zhes bya ba lta bu sgra'i chos mig gi gzung ba yin par ma grags pa ni mjug thogs su smos su zin kyang bsgrub par bya ba dang 'brel par mi 'grub bo snyam du rtog na'o / /
de'i lan du /
khyed kyi dpe la yang de bzhin du 'gyur te zhes bya ba smras te /
bsgrub par bya ba chos la gtan tshigs grags pa de dang 'brel par 'grub pa nyid du rtog na de lta na yang khyed sangs rgyas pa dag gi dpe bum pa la yang gtan tshigs byas pa'i phyir zhes bya ba grags pa de dang 'brel par 'grub par 'gyur ro / /
de lta na bum pa la sogs pa dag byas pa nyid du rtogs par 'gyur gyi /
sgra ni byas pa nyid du mi rtogs so zhes bya ba ni de ltar khyed kyi dpe la grags pa de dang 'brel par 'grub pa nyid du rtogs na /
byas pa'i phyir dper na bum pa bzhin no zhes bya ba des bum pa la sogs pa dpe dag byas pa nyid du rtogs par 'gyur gyi /
sgra ni byas pa nyid du rtogs par mi 'gyur ba'i skyon du 'gyur bas de'i phyir yan lag lnga char sbyar dgos so / /
nye bar sbyar ba dang mjug bsdu ba dag yan lag gzhan ma yin te /
don la khyad par med pa'i phyir dper na gtan tshigs nyid bzhin no zhe na zhes bya ba yang pha rol pos sangs rgyas pa'i dogs pa bsu ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
gal te khyed sangs rgyas pa dag 'di skad ces dper na gtan tshigs byas pa'i phyir zhes bya ba ni gtan tshigs nyid kyi don las khyad par med pa'i phyir gtan tshigs nyid las yan lag gzhan ma yin pa de bzhin du nye bar sbyar ba dang /
mjug bsdu ba dag kyang gtan tshigs kyi don las khyad par med pa'i phyir gtan tshigs las yan lag gzhan ma yin no zhes zer na'o / /
de'i lan du /
de la gtan tshigs kyi don ma grub pa nyid do zhes bya ba la sogs pa smras te /
de skad ces zer na khyed sangs rgyas pa'i gtan tshigs kyi don las khyad par med pa'i phyir zhes bya ba de ma grub pa nyid yin pas nye bar sbyar ba dang /
mjug bsdu ba dag yan lag gzhan ma yin te zhes bsgrub par bya ba de mi 'grub po / /
ci'i phyir gtan tshigs kyi don ma grub pa nyid ce na / /
de'i phyir nye bar sbyar bas bsgrub par bya ba dang /
sgrub pa gtan tshigs ma brjod kyang gcig tu byed pa'i phyir dang /
gtan tshigs grub na yang smos pas mjug bsdu ba brjod pa'i phyir ro zhes zer ro zhes bya ba smras te /
nye bar sbyar ba'i sbyor bas ni sgra mi rtag ste zhes bsgrub par bya ba dang /
byas pa nyid ces bya ba sgrub pa'i chos de nyid gtan tshigs byas pa'i phyir zhes dngos su ma brjod kyang /
gang dang gang byas pa de dang de ni mi rtag ste dper na bum pa bzhin no zhes bya bas gcig tu 'brel par byed pa'i phyir nye bar sbyar ba dang gtan tshigs dag don la khyad par yod la /
byas pa'i phyir zhes bya ba'i gtan tshigs brjod cing grub na yang mjug bsdu bas de ltar byas pa'i phyir mi rtag go zhes smos pas mjug bsdu ba brjod pa'i phyir mjug bsdu ba dang gtan tshigs dag kyang don la khyad par yod pa'i phyir khyed sangs rgyas pa'i gtan tshigs don la khyad par med pa'i phyir zhes bya ba ma grub pas nye bar sbyar ba dang /
mjug bsdu ba dag yan lag gzhan ma yin te zhes bya bar bsgrub pa ma grub bo / /
des na sangs rgyas pa dag yan lag gsum du smra ba ni rigs pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir gtan tshigs spyir grags pa nyid brjod pas gtan tshigs phyogs dang mthun pa'i phyogs gnyi ga dang 'brel par 'grub po zhes bya ba la sogs pa smras te /
des ni sngar pha rol po dag na re bsgrub par bya ba chos 'ba' zhig la gtan tshigs brjod na ni dpe la de med pa'i phyir thun mong ma yin pa nyid do zhes zer ba dang /
dpe'i chos 'ba' zhig la gtan tshigs brjod na ni gtan tshigs kyi don ma grub pa nyid do zhes zer ba'i lan btab ste /
sgra mi rtag ste byas pa'i phyir dper na bum pa bzhin no zhes bya ba'i gtan tshigs byas pa'i phyir zhes bya ba de ni sgra dang bum pa gnyi ga la spyir grags pa nyid yin la de 'dir gtan tshigs nyid du brjod pas de ni sgra mi rtag ste zhes bya ba phyogs dang /
dper na bum pa bzhin no zhes bya ba mthun pa'i phyogs gnyi ga dang 'brel par grub pas thun mong ba nyid kyang yin la don ma grub pa nyid kyang ma yin no / /
dpe bstan pa ni mthun pa'i phyogs bye brag tu rtogs par bya ba'i phyir te /
phyogs bye brag tu rtogs par bya ba'i phyir dam bcas pa bstan pa bzhin pas de'i phyir gtan tshigs kyi don nyid nye bar sbyar bar brjod do zhes bya bas ni sngar pha rol po dag na re spyi'i chos la gtan tshigs brjod na ni rjes su 'gro ba don med de /
dpe'i chos la yang spyir bstan pa'i phyir ro zhes zer ba de'i lan btab ste / /
kho bo cag gis dpe ci'i phyir bstan zhe na /
dper na chos can dang /
bsgrub par bya ba chos kyi phyogs bye brag tu rtogs par bya ba'i phyir sgra ni mi rtag ste zhes dam bcas pa bstan pa de bzhin du sgra mi rtag pa'i mthun pa'i phyogs bye brag tu rtogs par bya ba'i phyir dper na bum pa bzhin no zhes bstan te /
gang la bsgrub par bya ba'i rjes su 'gro ba'i gtan tshigs kyis khyad par byed pa de ni chos mthun pa'i dpe yin pas de'i phyir chos mthun pa'i mtshan nyid rnam par gzhag pa'i phyir dpe ston par byed de /
gang dang gang byas pa de dang de ni mi rtag ste /
dper na bum pa bzhin no zhes bya ba'i dpes phyogs kyi chos kyang rtogs pas nye bar sbyar ba'i sbyor bas ni gtan tshigs kyi don nyid brjod pa'i phyir gtan tshigs spyir brjod kyang rjes su 'gro ba bstan pa don med pa ma yin no / /
gtan tshigs smos na yang dam bcas pa'i yan lag gi don tha mi dad pa'i phyir don de nyid mjug sdud pas byed pa'i phyir gtan tshigs kyi don ma grub pa nyid ma yin no zhes bya bas ni sngar pha rol po dag na re nye bar sbyar ba dang mjug bsdu ba dag yan lag gzhan ma yin te /
don la khyad par med pa'i phyir dper na gtan tshigs nyid bzhin no zhe na /
de la gtan tshigs kyi don ma grub pa nyid de nye bar sbyar bas bsgrub par bya ba dang sgrub pa gtan tshigs ma brjod kyang gcig tu byed pa'i phyir dang /
gtan tshigs grub na yang smos pas mjug bsdu ba brjod pa'i phyir ro zhes zer ba'i lan btab ste /
byas pa'i phyir zhes bya ba'i gtan tshigs smos na yang ci ltar sgra mi rtag par dam bcas pa dang bum pa mi rtag par dam bcas pa'i yan lag gi don byas pa'i phyir zhes bya ba'i gtan tshigs kyis bsgrub par bya ba la tha dad pa med pas gtan tshigs kyi don de nyid mjug bsdu bas ston pa'i phyir gtan tshigs dang nye bar sbyar ba dang mjug bsdu ba dag don la khyad par med pa'i phyir kho bo'i gtan tshigs kyi don ma grub pa nyid ma yin no / /
yan lag gsum gyis bsgrub par bya ba grub na yan lag bzhi'am lngar sbyor ba don med pas de ni lan ma yin no zhes bya ba ni mjug bsdu ba ste /
kho bo cag gis bsgrubs pa ltar sgra mi rtag par bsgrub par bya ba yan lag gsum gyis ni khyod kyis yan lag bzhi'am lngar brtag pa don med pas khyod na re yan lag gsum nyid du mi rigs te zhes zer ba de ni lan ma yin no / /
grangs la sogs pa'i yan lag gi mtshan nyid ni dpyad par mi bya ste /
ha cang thal bar 'gyur ba'i phyir ro zhes bya bas ni rigs pa'i bstan bcos la yan lag ji snyed kyis bsgrub par bya ba 'grub pa de tsam zhig ston par zad kyi /
yan lag gi grangs gsum dang bzhi dang lnga la sogs pa dag gi mtshan nyid mi dpyod pas 'dir yang yan lag gsum gyis bsgrub par bya ba 'grub pa de tsam zhig smos par zad kyi /
gzhan du na ha cang thal bar 'gyur bas khyed rang gi grub pa'i mtha' las yan lag du 'dod pa dag kyang kho bo cag 'gog par mi byed do / /
'di na bstan bcos byed pa'i tshig dag ni phal cher chos mthun pa'i mtshan nyid dang chos mi mthun pa'i mtshan nyid dang gtan tshigs kyi mtshan nyid gsum gyis tha snyad byed de /
phyogs kyi chos nyid dang mthun pa'i phyogs la rjes su 'gro ba dang /
mi mthun pa'i phyogs la med pa ste /
de'i phyir phyogs tsam zhig bstan to zhes bya bas ni 'jig rten 'di na bstan bcos byed pa'i tshig dag ni phal cher chos mthun pa'i mtshan nyid ces bya ba mthun pa'i phyogs la yod pa dang /
chos mi mthun pa'i mtshan nyid ces bya ba mi mthun pa'i phyogs la med pa dang gtan tshigs kyi mtshan nyid gsum gyis tha snyad byed de /
gtan tshigs kyi mtshan nyid gsum ni phyogs kyi chos nyid dang mthun pa'i phyogs la rjes su 'gro ba dang /
mi mthun pa'i phyogs la med pa ste /
de la phyogs kyi chos nyid kyis ni bsgrub par bya ba chos nyid kyi gtan tshigs bstan la /
mthun pa'i phyogs la rjes su 'gro bas ni chos mthun pa'i mtshan nyid kyi gtan tshigs bstan /
mi mthun pa'i phyogs la med pas ni chos mi mthun pa'i mtshan nyid kyi gtan tshigs bstan te /
de ltar de dag gis yan lag gsum phyogs tsam zhig bstan pas pha rol po dag 'dod pa nye bar sbyar ba dang mjug bsdu ba zhes bya ba gnyis yan lag gsum las don gzhan ma yin no / /
zhar la bshad pas chog gi skabs nyid dpyad par bya'o zhes bya ba ni nye bar sbyar ba dang mjug bsdu ba gnyis yan lag gsum las don gzhan ma yin yang brjod par bya dgos pa dang /
de gnyis yan lag gsum las gzhan ma yin pas yan lag lngar mi gzhag pa dpyad pa zhar la bshad pas chog gi 'du byed rnams ngo bo nyid med par bsgrub pa'i skabs nyid dpyad par bya'o zhes bya bar sbyar ro / /
de ltar ngo bo nyid med pa nyid ston pa'i rjes su dpag pa bstan pa la /
kha cig na re ngo bo nyid stong pa ni med pa'i don yin la slu ba'i chos yin pa'i phyir zhes bya ba yang med pa'i phyir don de nyid yin pas dam bcas pa'i don gyi phyogs gcig yin pa'i phyir bsgrub pa gtan tshigs ma tshang ba nyid kyi skyon yod pas 'dod pa'i don mi 'grub po zhes zer ro zhes bya ba ni sngar dbu ma pas don dam par nang gi dngos po rnams ni ngo bo nyid stong pa yin te /
slu ba'i chos yin pa'i phyir dper na sgyu ma mkhan gyis sprul pa'i bud med kyi lus bzhin no zhes sbyor ba'i tshig byas pa de la pha rol po dag na re khyed kyis ngo bo nyid stong pa yin te zhes dam bcas pa de ni med pa'i don yin la de bsgrub pa'i gtan tshigs slu ba'i chos yin pa'i phyir zhes bya ba de yang med pa'i phyir don de nyid yin pas dam bcas pa'i don gyi phyogs gcig yin pa'i phyir sgrub pa gtan tshigs ma tshang ba nyid kyi skyon yod pas khyod dbu ma pa'i 'dod pa'i don nang gi dngos po rnams ngo bo nyid stong pa yin te zhes dam bcas pa de mi 'grub po zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
gal te slu chos gang yin pa / /
de brdzun de la ci zhig slu / /
zhes bya ba smras te /
sngar kho bos 'dus byas gang yin pa de ni brdzun pa ste /
slu ba'i chos yin pa'i phyir ro zhes bya bas 'dus byas zhes bya ba ni nang gi dngos po rnams so / /
brdzun pa zhes bya ba ni ngo bo nyid stong pa ste /
rnam par brtag pa'i ngo bo nyid stong pa nyid do / /
slu ba'i chos yin pa'i phyir zhes bya ba ni log par snang ba'i phyir dper na sgyu ma mkhan gyis sprul pa'i bud med kyi lus bzhin no zhes 'dus byas brdzun par dam bcas pa sgrub pa'i gtan tshigs slu ba'i chos yin pa'i phyir ro zhes bshad pa de la 'dir khyed na re brdzun pa zhes bya ba ni ngo bo nyid stong pa ste /
med pa'i don yin la /
slu ba'i chos yin pa'i phyir zhes bya ba yang brdzun pa dang med pa'i don yin pas dam bcas pa'i don gyi phyogs gcig yin pa'i phyir bsgrub pa gtan tshigs ma tshang ba nyid kyi skyon yod pas 'dod pa'i don mi 'grub po zhes zer ba ni de lta ma yin te /
gal te kho bo'i gtan tshigs slu ba'i chos zhes smos pa gang yin pa de brdzun pa dang med pa'i don yin na ni brdzun pa med pa de la ci zhig slu bar 'gyur te /
slu ba'i chos zhes bya ba'i tha snyad kyang med pa zhig na kho bo'i gtan tshigs slu ba'i chos zhes smos pa gang yin pa de ni brdzun pa dang med pa'i don ma yin te /
log par snang ba'i don yin pas des na 'dus byas rnams ni rnam par brtag pa'i ngo bo nyid stong pa ste /
log par snang ba'i phyir dper na sgyu ma mkhan gyis sprul pa'i bud med kyi lus bzhin no zhes bstan pa'i gtan tshigs de dam bcas pa'i don gyi phyogs gcig ma yin pa'i phyir sgrub pa gtan tshigs ma tshang ba nyid kyi skyon med pas 'dod pa'i don 'grub po zhes ston to / /
de nyid bstan pa'i phyir gal te dam bcas pa'i gtan tshigs de'i don med pa nyid yin na de la ci zhig slu bar 'gyur /
cung zad kyang slu bar mi 'gyur te med pa'i phyir dper na ri bong gi rwa bzhin pas 'dus byas brdzun pa zhes gsungs pa'i tshig nyid kyang med do zhes bya bar dgongs so zhes bya ba smras te /
gal te kho bos don dam par nang gi dngos po rnams ni ngo bo nyid stong pa yin te zhes dam bcas pa'i gtan tshigs slu ba'i chos yin pa'i phyir zhes bya ba de'i don khyed zer ba ltar brdzun pa dang med pa nyid yin na de la ci zhig slu bar 'gyur /
cung zad kyang slu bar mi 'gyur te med pa'i phyir dper na ri bong gi rwa bzhin pas de lta na /
bcom ldan 'das kyis 'dus byas brdzun pa zhes gsungs pa'i tshig nyid kyang med do zhes bya bar mdo mdzad pas dgongs so zhes bya bar sbyar te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor bas glags yod pa'i tshig yin par go rims bzhin du sbyar te /
dper na ri bong gi rwa ni med pa'i phyir de la cung zad kyang slu ba yod par mi 'gyur bas ri bong gi rwa log par snang ngo zhes bya ba'i tshig nyid kyang med pa de bzhin du gal te kho bo'i dam bcas pa'i gtan tshigs de'i don kyang khyed zer ba ltar med pa nyid yin na med pa'i phyir de la cung zad kyang slu ba yod par mi 'gyur bas 'dus byas brdzun pa zhes gsungs pa'i tshig nyid kyang med pa zhig na de lta ma yin pas glags yod pa'i tshig de dag las bzlog pa skabs kyi don nyid bstan par bya'o / /
de ltar glags yod pa'i tshig de dag las bzlog pas skabs kyi don nyid bstan pa'i phyir /
de lta bas na brdzun pa dang slu ba'i chos zhes gsungs pa'i don ni med pa nyid ma yin te /
'o na ci zhe na /
de gnyis kyi don ni rnam par brtags pa'i ngo bo nyid stong pa nyid dang /
log par snang ba yin pas dam bcas pa'i don ni phyogs gcig pa nyid ma yin no zhes bya ba smras te /
bcom ldan 'das kyis 'dus byas rnams brdzun pa dang slu ba'i chos yin no zhes gsungs pa'i don ni pha rol po dag zer ba ltar gtan med pa nyid ma yin te /
brdzun pa zhes bya ba'i don ni ngo bo nyid stong pa ste /
rnam par brtags pa'i ngo bo nyid stong pa nyid dper na sgyu ma mkhan gyis sprul pa'i bud med kyi lus lta bu yin la slu ba zhes bya ba'i don ni log par snang ba ste sgyu ma mkhan gyis sprul pa'i bud med kyi lus log par snang ba lta bu yin pas kho bos don dam par nang gi dngos po rnams ni ngo bo nyid stong pa yin te zhes dam bcas pa'i gtan tshigs su slu ba'i chos yin pa'i phyir zhes smos pa de dam bcas pa'i don gyi phyogs gcig nyid ma yin no / /
dam bcas pa'i don gyi phyogs gcig nyid me yin pa'i gtan tshigs de yang rgol ba dang /
phyir rgol ba'i phyogs gnyi ga la grags pas gtan tshigs nyid du grub pas dbu ma pa'i 'dod pa'i don 'grub par bstan pa'i phyir /
log par snang ba yang phyogs gnyi ga la grags pa'i phyir des na gtan tshigs ma tshang ba nyid med pa'i phyir 'dod pa'i don grub po zhes bya ba smras so / /
gzhan yang /
bcom ldan 'das kyis de gsungs pa / /
stong nyid yongs su ston pa yin / /
zhes bya ba la sogs pas ni bcom ldan 'das kyis slu ba'i chos zhes bya ba de gsungs pa na stong pa nyid kyi don ston par byed pa yin gyi /
dngos su stong pa nyid bstan pa ma yin pas de'i phyir yang kho bos don dam par nang gi dngos po rnams ni ngo bo nyid stong pa yin te zhes dam bcas pa de'i gtan tshigs su slu ba'i chos yin pa'i phyir zhes smos pas de dam bcas pa'i don gyi phyogs gcig ma yin no zhes ston to / /
de nyid kyi tshad ma bstan pa'i phyir /
bcom ldan 'das nyon mongs pa dang shes bya'i sgrib pa rtsa ba dang bcas pa ma lus par drungs phyung bas slu ba'i chos zhes bya ba de gsungs pa ni stong pa nyid yongs su ston par byed pa yin te /
slu ba'i chos zhes gsungs pa ni de med na mi 'byung ba'i phyir dper na smra ba pos phyogs 'di du ba dang bcas pa yin no zhes smras pas de me dang bcas pa nyid yin par ston pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na smra ba po 'ba' zhig gis sa phyogs 'di du ba dang bcas pa yin no zhes smras pa na /
du ba ni me de med na mi 'byung ba yin pa'i phyir tshig des phyogs de me dang bcas pa nyid yin par ston pa yin pa /
de bzhin du bcom ldan 'das sgrib pa gnyis bag chags dang bcas pa ma lus par spangs pas 'du byed rnams slu ba'i chos yin no zhes gsungs pa yang slu ba'i chos zhes bya ba ni ngo bo nyid stong pa nyid de med na mi 'byung ba yin pa'i phyir slu ba'i chos zhes gsungs pa de stong pa nyid yongs su ston par byed pa yin pas des na kho bo don dam par nang gi dngos po rnams ni ngo bo nyid stong pa nyid yin te zhes dam bcas pa de'i gtan tshigs su slu ba'i chos yin pa'i phyir zhes smos pa dam bcas pa'i don gyi phyogs gcig ma yin pa'i phyir sgrub pa gtan tshigs ma tshang ba nyid kyi skyon med pas kho bo'i 'dod pa'i don grub po / /
'dir smras pa /
brdzun pa zhes gsungs pa de ni yod mod kyi 'on kyang med pa'i don kyang ma yin la chos bdag med pa yongs su ston par byed pa yang ma yin te zhes bya ba la sogs pas ni /
pha rol po dag na re bcom ldan 'das kyis 'du byed rnams brdzun pa zhes gsungs pa'i lung de ni yod mod kyi /
'on kyang de'i don ni med pa nyid kyang ma yin la des chos bdag med pa yongs su ston par byed pa yang ma yin te /
des ni dngos po rnams la gang zag ngo bo nyid med de /
skad cig ma re re la gnas skabs gzhan du 'gyur bar snang ba'i phyir ro / /
de lta bas na chos bdag med pa'i dngos po ni mi srid pas khyed dbu ma pas don dam par nang gi dngos po rnams ni ngo bo nyid stong pa yin te slu ba'i chos yin pa'i phyir dper na sgyu ma mkhan gyis sprul pa'i bud med kyi lus bzhin no zhes bya bas 'du byed rnams rnam pa las ngo bo nyid med pa nyid du bstan pa'i don gyi dbang gis de kho na'i don bstan pa mi rung ngo zhes zer ba'i gzhung ston to /
de nyid bstan pa'i phyir 'di ltar bcom ldan 'das kyis brdzun pa zhes gsungs pas ni /
dngos rnams ngo bo nyid med de / /
gzhan du 'gyur ba snang phyir ro / /
zhes bstan te gzhan du 'gyur ba nyid snang ba'i phyir ro zhes bya ba'i tha tshig go zhes bya ba smras te /
bcom ldan 'das kyis brdzun pa zhes gsungs pas ni dngos po rnams la gang zag ngo bo nyid med do / /
'di ltar dngos po rnams skad cig ma re re la gnas skabs gzhan du 'gyur ba snang ba'i phyir ro zhes bstan pa yin no / /
de nyid bsnan pa'i phyir /
bcom ldan 'das kyis brdzun pa zhes gsungs pas dngos po rnams ngo bo nyid med pa nyid ni nges par mi gnas pa'i ngo bo nyid yin par bstan to zhes bya ba smras te /
brdzun pa zhes gsungs pa'i don ni dngos po rnams la gang zag ngo bo nyid med pa nyid de /
de yang skad cig ma re re la gnas skabs gzhan du 'gyur zhing nges par mi gnas pa'i ngo bo nyid yin par bstan to / /
'di ltar brtag par rigs te /
ngo bo nyid med dngos med de / /
zhes bya bas ni chos kyi ngo bo nyid med pa'i dngos po ni mi srid pas gang zag ngo bo nyid med pa nyid du brtag par rigs so zhes bstan to / /
de nyid bstan pa'i phyir 'o na ji lta bu zhe na /
ngo bo nyid dam bcas pa nyid do zhes bya ba smras te /
chos kyi ngo bo nyid ni yod pa nyid do zhes bya ba'i tha tshig go / /
khyed kyi lugs ltar na dngos po rnams ngo bo nyid med pa nyid du 'gyur bas de ni mi rigs te zhes bya bas ni khyed dbu ma pas chos rnams ngo bo nyid med pa nyid du bstan pa de ni chad pa'i mthar 'gyur bas mi rigs so zhes zer ba'i gzhung bstan to / /
ci'i phyir de mi rigs she na /
gang phyir dngos rnams stong pa nyid / /
gang gi phyir dngos po rnams bdag dang bdag gi nyid dang bral ba de'i phyir stong pa nyid ces bya'i /
dngos po med pa ni ma yin pas de'i phyir dngos po yod par shes par bya'o zhes bya ba smras so / /
ci ste de ltar mi 'dod na /
gal te ngo bo nyid med na / /
gzhan du 'gyur ba gang gi yin / /
zhes bya ba ni ci ste chos kyi ngo bo nyid yod par mi 'dod de chos kyi ngo bo nyid med na byis pa dang /
gzhon nu dang /
[ (]long [,]lang [)]tsho dang /
bar ma dang /
gnas brtan la sogs pa'i gnas skabs gzhan du 'gyur bar mthong ba dag dngos po gang gi yin par brtag ste /
gzhan du 'gyur ba de dag kyang med pa'i skyon du 'gyur ro / /
de yang mthong bas zhes bya bas ni gzhan du 'gyur ba de yang mthong bas so / /
de'i phyir dngos po rnams la gzhan du 'gyur ba yod pa ni sgrub pa'i chos yin pas rjes su dpag par nus te zhes bya bas ni gzhan du 'gyur ba ni /
gang zag bdag med pa dang chos bdag yod par bsgrub pa'i gtan tshigs yin pas 'dir de'i rjes su dpag pa 'di ltar bya'o zhes ston to / /
don dam par dngos po rnams ngo bo nyid yod de gzhan du 'gyur ba'i phyir ro / /
'di na gang med pa de la ni gzhan du 'gyur ba med de dper na mo gsham gyi bu bzhin no / /
nang gi dngos po rnams la ni gzhan du 'gyur ba yod pas de'i phyir don dam par dngos po rnams ngo bo nyid yod do zhes bya ba dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na mo gsham gyi bu lta bu gang dag med pa de dag la ni gzhan du 'gyur ba med kyi /
nang gi dngos po rnams la ni gzhan du 'gyur ba yod pas de'i phyir nang gi dngos po rnams don dam par ngo bo nyid yod do / /
des na chos bdag med pa'i dngos po mi srid pas khyed dbu ma pas sngar rjes su dpag pas 'du byed rnams rnam pa las ngo bo nyid med pa nyid du bstan pa'i don gyi dbang gis de kho na'i don bstan pa de mi rung ngo zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
gal te ngo bo nyid yod na /
ji lta bur na gzhan du 'gyur / /
ngo bo nyid yod pa la gzhan du 'gyur ba nyid mi rigs te /
ngo bo nyid ni nyams par mi 'gyur ba'i phyir ro zhes bya ba smras te /
des ni pha rol po dag gi lugs la glags yod pa'i tshig gis bstan to / /
glags yod pa'i tshig de las bzlog pas skabs kyi don nyid bstan pa'i phyir gzhan du 'gyur ba ni mthong ste /
de yang ngo bo nyid med pa nyid med na mi 'byung bas gtan tshigs kyi don 'gal ba nyid do zhes bya ba smras te /
dngos po rnams gzhan du 'gyur ba nyid mthong ste /
gzhan du 'gyur ba de yang ngo bo nyid med pa nyid med na mi 'byung bas de'i phyir pha rol po dag na re don dam par dngos po'i ngo bo nyid yod de gzhan du 'gyur ba'i phyir ro zhes zer ba'i gtan tshigs de'i don 'gal ba nyid yin pas /
chos rnams ngo bo nyid med pa nyid du grub po // //
bam po lnga bcu gcig pa /
gzhan dag gis smras pa /
slu ba'i chos zhes bya ba'i don ni log par snang ba'i don yin mod kyi dngos po med pa'i don ma yin no zhes bya ba la sogs pas ni sngar dbu ma pas brdzun pa zhes bya ba ni rnam par brtags pa'i ngo bo nyid stong pa nyid yin la /
de ni log par snang ba yin pas slu ba'i chos yin pa'i phyir ngo bo nyid stong pa yin te /
dper na sgyu ma mkhan gyis sprul pa'i bud med kyi lus bzhin no zhes bya bar don dam par dngos po rnams ngo bo nyid stong pas chos rnams bdag med pa'i de kho na bstan pa de la /
'dir sde pa gzhan dag na re khyed dbu ma pas 'dus byas rnams rnam par brtags pa'i ngo bo nyid stong pa nyid yin pas brdzun pa'i phyir ngo bo nyid stong pa yin te zhes dam bcas pa de'i gtan tshigs su de log par snang ba yin pas slu ba'i phyir ngo bo nyid stong pa yin no zhes smos pa la slu ba'i chos zhes bya ba'i don ni log par snang ba'i don yin mod kyi /
dngos po med pa'i don ma yin te 'di ltar gang zag bdag dang bdag gi med pa nyid las bdag dang bdag gir log par snang bas slu ba'i chos yin pa de ni bden no / /
khyod kyis chos rnams ngo bo nyid med pas dngos po med par bshad pa ni ri bong gi rwa bzhin du med pa nyid yin pas de'i phyir slu ba'i chos zhes bya ba'i don dngos po med pa'i don ni ma yin no zhes zer ba'i gzhung ston to / /
ci'i phyir slu ba'i chos zhes bya ba'i don log par snang ba'i don yin gyi dngos po med pa'i don ma yin zhe na /
de'i phyir brdzun pa zhes gsungs pa des ni dngos po rnams ngo bo nyid med pa nyid ces bya ba bdag med pa nyid bstan te /
ngo bo nyid ces bya ba'i sgra ni bdag gi tshig yin pa'i phyir ro zhes bya ba smras te /
slu ba'i chos yin pa'i phyir zhes bya ba'i gtan tshigs des bsgrub par bya ba chos ni 'dus byas gang yin pa de ni brdzun pa ste zhes bya ba yin la /
brdzun pa zhes gsungs pa des ni dngos po rnams ngo bo nyid med pa nyid du bstan la /
ngo bo nyid med pa nyid ces bya ba ni bdag med pa nyid yin te /
ngo bo nyid ces bya ba'i sgra ni bdag gi tshig yin pa'i phyir ro / /
ci'i phyir zhe na zhes bya ba ni dbu ma pas ci'i phyir dngos po rnams la gang zag bdag med ces dri ba'i tshig yin no / /
de'i lan du pha rol po dag nyid kyis sngar smras pa'i tshig le'ur byas pa'i rtsa ba /
gzhan du 'gyur ba snang phyir ro / /
zhes bya ba 'di smras so / /
de nyid bstan pa'i phyir /
gzhan du 'gyur ba nyid snang ba'i phyir ro zhes bya ba'i tha tshig go zhes bya ba smras te /
dngos po rnams gzhan du 'gyur ba nyid snang ba'i phyir gang zag bdag med pa yin no zhes bya ba'i tha tshig go / /
de nyid bye brag tu bshad pa bstan pa'i phyir de lta bas na brdzun pa zhes gsungs pa ni bdag med pa nyid med na mi 'byung ba'i phyir bdag med pa nyid ston pa yin gyi stong pa nyid ston pa ni ma yin no zhes bya ba smras te / /
gang zag bdag med pa nyid ston pa yin gyi chos bdag med pa nyid bstan pa ma yin no zhes bye brag tu bshad pa ston to / /
de ltar gang zag bdag med pa'i don de la ci'i phyir brdzun pa zhes bya ba'i sgrar gsungs she na /
de'i phyir 'di ltar 'phags pa'i lam ma skyes pas 'jig tshogs la lta ba'i ri'i drungs ma phyung ba dag la ni nang dang phyi rol gyi dngos po rnams bdag dang bdag gir rnam par snang la /
'phags pa'i lam yang dag par skyes pa rnams la ni de ltar yul gyi dngos por mi 'gyur bas de ltar bdag dang bdag gir log par snang ba'i phyir bcom ldan 'das kyis brdzun pa zhes gsungs so zhes bya ba smras so / /
de la gal te ngo bo nyid med pa dag mu stegs byed kyis yongs su brtags pa'i bdag gis bdag med do zhes bya bar sgrub na ni grub pa la sgrub pa yin no zhes bya bas ni de ltar na ngo bo nyid med pa zhes bya bas ni gang zag bdag dang bdag gi ngo bo nyid med pa dag yin pas de la gal te khyed dbu ma pas ngo bo nyid med pa de dag gzhan du mu stegs byed kyis yongs su brtags pa'i bdag med pas bdag dang bdag gi med do zhes bya bar sgrub na ni grub pa la sgrub pa'i skyon chags pa yin te /
kho bo cag gi phyogs la yang de med par grub pa'i phyir ro / /
ci ste ngo bo nyid stong pa nyid ces bya bar sgrub na ni sgyu ma mkhan gyis sprul pa'i bud med kyi lus bzhin no zhes bya ba la /
ngo bo nyid stong pa nyid ces bya ba dngos po med pa'i mtshan nyid med pas des na gtan tshigs mi mthun pa'i phyogs 'ba' zhig la yod pa'i phyir don 'gal ba nyid do zhes bya bas ni ci ste khyed dbu ma pas ngo bo nyid med pa de dag gis theg pa chen po pas chos rnams ngo bo nyid stong pa nyid ces dam bcas pa de sgrub pa yin na ni khyed kyi dpe sgyu ma mkhan gyis sprul pa'i bud med kyi lus bzhin no zhes bya ba de la khyod kyi bsgrub par bya ba chos ngo bo nyid stong pa nyid ces bya ba dngos po med pa'i mtshan nyid de med de /
'di ltar sgyu ma mkhan gyis sprul pa'i bud med kyi lus la bud med kyi dngos po med kyang /
rtswa dang shing la sogs pa sgyu ma'i yo byad rnams kyi dngos po med pa nyid ma yin pa'i phyir ro / /
des na khyed kyi chos rnams ngo bo nyid stong pa nyid du sgrub pa'i gtan tshigs slu ba'i chos yin pa'i phyir zhes smos pa de khyed kyi mi mthun pa'i phyogs su gyur pa kho bo cag gi phyogs 'ba' zhig la yod pa'i phyir /
khyed chos rnams ngo bo nyid stong par bsgrub pa dang don 'gal ba nyid yin pas ma grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
khyed ngo bo nyid med pa dag gi ri bong gi rwa bzhin du ngo bo nyid med pa nyid du sgro btags nas kun du skrag par gyur pa ni dper na byis pa dag mtshan mo rang gi grib ma la 'di nyid du sgro btags nas skrag pa'i skad 'byin pa dang 'dra'o zhes bya ba la sogs pa smras te /
khyed sde pa gzhan dag kho bos chos bdag med pa bstan pa de'i phyir ri bong gi rwa bzhin du gtan med par sems shing stong pa nyid kyis skrag ste /
gya tshom du de skad rgol ba ni dpe de dang 'dra'o / /
de la gal te ngo bo nyid med pa dag mu stegs byed kyis yongs su brtags pa'i bdag gis bdag med do zhes bya bar sgrub na ni grub pa la sgrub pa yin no zhes bya ba la sogs pa'i sgras bsdu ba ci ste ngo bo nyid stong pa nyid ces bya bar sgrub na ni sgyu ma mkhan gyis sprul pa'i bud med kyi lus bzhin no zhes bya ba la /
ngo bo nyid stong pa nyid ces bya ba dngos po med pa'i mtshan nyid med pas des na gtan tshigs mi mthun pa'i phyogs 'ba' zhig la yod pa'i phyir don 'gal ba nyid do zhes khyed kho bo la gal gnyis po de dag brjod mod kyi /
'on kyang de dag kho bo'i phyogs la mi gnod kyi rigs pa nyon cig ces bya bar sbyar ro / /
de la khyed gal te mu stegs byed kyis yongs su brtags pa'i bdag ni phung po la sogs pa de dag las gzhan na yang med la rang nyid kyang ma yin pas phung po la sogs pa de dag la bdag med pa'i dngos po bdag med pa nyid ces bya ba de brdzun pa zhes gsungs pa nyid kyis bstan par bya ba yin no zhes zer na de ltar gyur kyang bla ste zhes dbu ma pas khas blang bar bya'o / /
ci ltar blang zhe na /
de'i phyir gal te dngos po rnams ngo bo nyid stong pa nyid du bstan pa'i phyir slu ba'i chos yin pa'i phyir zhes kho bos gtan tshigs sbyar bas gang zag bdag med pa nyid kyang gtan tshigs de med na mi 'byung ba'i phyir gtan tshigs des gang zag bdag med pa nyid ston par byed na yang grub pa la sgrub pa'i skyon du mi 'gyur te /
dper na mi rtag pa nyid bstan pa'i phyir byas pa nyid ces bya ba'i gtan tshigs sbyar bas sdug bsngal la sogs pa dag kyang gtan tshigs de med na mi 'byung ba'i phyir /
gtan tshigs des sdug bsngal la sogs pa ston par byed pa la grub pa la sgrub pa'i skyon med pa dang 'dra la slu ba'i chos yin pa'i phyir zhes bya ba'i gtan tshigs des /
chos bdag med pa ngo bo nyid stong pa nyid kyang ston par byed pa nyid yin pas kho bo cag la ci gnod ces bya bar sbyar te re zhig de dag gis ni sngar pha rol po dag na re de la gal te ngo bo nyid med pa dag mu stegs byed kyis yongs su brtags pa'i bdag gis bdag med do zhes bya bar sgrub na ni grub pa la sgrub pa yin no zhes zer ba'i lan btab po /
slu ba'i chos nyid kyang ngo bo nyid stong pa nyid ces bya ba de med na mi 'byung ba'i phyir kho bo'i dpe sgyu ma mkhan gyis sprul pa'i bud med kyi lus bzhin no zhes bya ba de yang ngo bo nyid stong pa nyid yin pas des na kho bo'i gtan tshigs slu ba'i chos yin pa'i phyir zhes bya ba de phyogs gnyi ga la yod pa'i phyir don 'gal ba nyid ma yin te /
'gal ba ltar snang ba yin no zhes bya bar sbyar te /
des ni sngar pha rol po dag na re ci ste ngo bo nyid stong pa nyid ces bya bar sgrub na ni sgyu ma mkhan gyis sprul pa'i bud med kyi lus bzhin no zhes bya ba la /
ngo bo nyid stong pa nyid ces bya ba dngos po med pa'i mtshan nyid med pa des na gtan tshigs mi mthun pa'i phyogs 'ba' zhig la yod pa'i phyir don 'gal ba nyid do zhes zer ba'i lan btab po / /
de ni sngar pha rol po dag na re brdzun pa zhes gsungs pa des ni dngos po rnams ngo bo nyid med pa nyid ces bya ba bdag med pa nyid bstan te /
ngo bo nyid ces bya ba'i sgra ni bdag gi tshig yin pa'i phyir ro / /
ci'i phyir zhe na /
gzhan du 'gyur ba snang phyir ro / /
zhes zer ba'i gtan tshigs de ma grub par ston pa'i rjes su dpag par bstan par bya ste /
de'i phyir 'du byed rnams la gzhan du 'gyur ba nyid med de /
lta ba po'i yang dag pa dang log pa'i shes pa skye ba'i dus na shes bya'i ngo bo nyid yongs su ma spangs pa'i phyir dper na thag pa la lta ba pos thag pa'am sbrul du mthong ba na thag pa'i ngo bo nyid yongs su ma spangs pa bzhin pas bdag dang bdag gir snang ba'i 'du byed rnams la gzhan du 'gyur ba med do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba yin par go rims bzhin du sbyar te /
dper na thag pa las lta ba pos thag pa'am /
sbrul du mthong ba na sems g.yengs pa'am /
mig yor ram /
nam mkha' mi gsal ba la sogs pa'i rkyen gzhan gyis thag pa'am sbrul du snang ba'i shes pa skye bar zad kyi /
thag pa'i ngo bo nyid yongs su ma spangs shing gzhan du 'gyur ba nyid med pa de bzhin du /
'du byed rnams lta ba pos bdag dang bdag med par mthong na yang skyes bu dam pa ma yin pa la brten pa dang /
dam pa ma yin pa'i chos thos pa dang /
tshul bzhin ma yin pa yid la byed pa la sogs pa'i rkyen gzhan gyis bdag dang bdag med par snang ba yang dag pa dang log pa'i shes pa skye bar zad kyi /
shes bya'i ngo bo nyid yongs su ma spangs shing gzhan du 'gyur ba nyid med pas de'i phyir bdag dang bdag gir snang ba'i 'du byed rnams la gzhan du 'gyur ba nyid med de /
phyi nang gi dngos po rnams kun rdzob tu rten cing 'brel par 'byung ba sgyu ma dang /
rmi lam dang /
dri za'i grong khyer bzhin du gnas pas shes pa'i dbang gis shes bya gzhan du 'gyur ba ma yin pa'i phyir pha rol po dag gi gtan tshigs /
gzhan du 'gyur ba snang phyir ro / /
zhes bya ba de ma grub po / /
de ltar bdag dang bdag gir snang ba'i 'du byed rnams la gzhan du 'gyur ba nyid med pas shes pa'i dbang gis shes bya gzhan du 'gyur ba ma yin mod kyi glo bur gyi rkyen gyis shes pa 'khrul pa'i dbang gis shes bya gzhan du snang ba na 'du byed rnams 'khrul pa yin no zhes nye bar gdags pa'i tha snyad yod par bstan pa'i phyir /
'on kyang rab rib can rnams la dbang po nyams pas 'khrul pa'i blo skye ba bzhin du yang dag pa ma yin pa'i bdag dang bdag gi blo skye ba'i phyir 'khrul pa zhes bya ba nye bar gdags par ni yod de zhes bya ba la sogs pa smras so / /
de nyid kyi rjes su dpag pa bstan pa'i phyir 'dus byas ni brdzun pa nyid yin te /
shes pa brdzun pa'i yul yin pa'i phyir dper na mngon sum gyi shes pa'i yul gyi don la mngon sum zhes bya ba bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dbang po'i mngon sum dang /
yid kyi mngon sum dang /
rang rig pa'i mngon sum dang /
rnal 'byor pa'i mngon sum gyi shes pa dag mngon sum yin gyi /
de dag gi yul mngon sum ma yin kyang shes pa'i yul yin pa'i phyir yul gyi don la yang mngon sum zhes bya ba de bzhin du 'dus byas rnams kyang gzhan du 'gyur ba med pas brdzun pa nyid ma yin yang shes pa brdzun pa'i yul yin pa'i phyir brdzun pa nyid ces bya'o / /
des na tshul bzhin yid la byed pa dang tshul bzhin ma yin pa yid la byed pa'i dbang gis lta ba po'i yang dag pa dang log pa'i shes pa skye bas shes bya yang dag pa dang /
log par mthong bar zad kyi /
shes pas shes bya skyed pa ni ma yin pas shes bya'i ngo bo nyid la gzhan du 'gyur ba nyid med pas /
'di la bsal ba gang yang med / /
bsnan par bya ba'ang cung zad med / /
yang dag nyid du yang dag lta / /
yang dag mthong ba rnam par grol / /
zhes gsungs pa grub po / /
gang dag gis brdzun pa zhes bya ba ni dngos po rnams nges par mi gnas pa'i ngo bo nyid stong pa yin no zhes smras pa de dag gi phyir 'di bshad de zhes bya ba la sogs las ni /
sngar ni pha rol po dag na re brdzun pa zhes gsungs pa de ni yod mod kyi 'on kyang med pa'i don kyang ma yin la /
chos bdag med pa yongs su ston par byed pa yang ma yin te /
'di ltar bcom ldan 'das kyis brdzun pa zhes gsungs pas ni /
dngos rnams ngo bo nyid med de / /
gzhan du 'gyur ba snang phyir ro / /
zhes bstan te /
brdzun pa zhes gsungs pa ni chos bdag med pa ston pa ma yin gyi /
dngos po gzhan du 'gyur ba snang ba'i phyir gang zag bdag med pa ston pa yin no zhes zer ba'i phyogs sun dbyung ba'i phyir tshig le'ur byas pa 'og ma 'di bshad de zhes bya bar sbyar ro / /
de nyid la ni gzhan 'gyur med / /
gzhan nyid la yang yod ma yin / /
dngos po gang rang bzhin gang gis gzung ba'i yul du 'gyur ba de nyid la ni rga shi'i mtshan nyid du 'gyur ba med la /
gzhan nyid la yang yod pa ma yin te / /
de dag ni dam bca' ba gnyis nye bar gzhag pa yin no zhes bya bas ni dngos po gang gzhon nu'i rang bzhin gang gis dbang po'i gzung ba'i yul du 'gyur ba de nyid la yang rga shi'i mtshan nyid gzhan du 'gyur ba med la /
gzhon nu las gzhan pa rgas par gyur pa nyid la yang rga shi'i mtshan nyid du gzhan du 'gyur ba yod pa ma yin te zhes dam bcas pa gnyis nye bar gzhag pa bstan to / /
gang phyir gzhon nu mi rga ste / /
gang phyir rga ba'ang mi rga'o / /
zhes bya ba dag ni go rims bzhin du chos mi mthun pa'i dpe'i tshig gnyis yin no zhes bya bas ni /
de nyid la ni gzhan 'gyur med / /
gzhan nyid la yang yod ma yin / /
zhes dam bcas pa gnyis nye bar gzhag pa'i chos mthun pa'i dpe'i tshig gnyis go rims bzhin du bstan to / /
'dir sbyor ba'i tshig dag ni re zhig bdag nyid de nyid kyis gnas pa la ni gzhan du 'gyur ba mi 'thad pa nyid de sngon gyi rang bzhin yongs su ma spangs pa'i phyir dper na gzhon nu rgan po nyid du mi 'gyur ba bzhin no zhes bya bas ni dam bcas pa snga ma shos bsgrub pa'i tshad ma bstan te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzhon nu ni sngon gyi rang bzhin ma spangs pa'i phyir rgan po nyid du mi 'gyur ba de bzhin du 'o ma la sogs pa bdag nyid de nyid kyis gnas pa yang sngon gyi rang bzhin yongs su ma spangs pa'i phyir zho la sogs pa'i bdag nyid gzhan du 'gyur bar mi 'thad pa nyid do / /
sngon gyi mtshan nyid las mtshan nyid mi 'dra ba rgan po'i bdag nyid du gnas pa la yang gzhan du 'gyur ba med de /
mtshan nyid mi 'dra ba'i gnas skabs thob pa'i phyir dper na rgas po bzhin pas zhes bya ba ni dam bcas pa gnyis pa sgrub pa'i tshad ma bstan te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgas pa ni gzhon nu las mtshan nyid mi 'dra ba'i gnas skabs 'thob pa'i phyir rgan po'i mtshan nyid du gzhan du 'gyur ba med pa de bzhin du zho la sogs pa 'o ma la sogs pa'i sngon gyi mtshan nyid las mtshan nyid mi 'dra ba'i bdag nyid du gnas pa yang mtshan nyid mi 'dra ba'i gnas skabs thob pa'i phyir gzhan du 'gyur ba med do / /
rgol ba rang gi rjes su dpag pa la gnod do zhes bya ba ni mjug bsdu ba dang tshad ma'i 'bras bu yin no / /
'dir kha cig gis smras pa /
'o ma la sogs pa'i ngo bo nyid yongs su ma spangs pa dag kyang zho la sogs pa'i dngos por 'gyur ba'i phyir gtan tshigs ma nges pa nyid do zhes bya ba ni 'dir grangs can dag na re dbu ma pa'i gtan tshigs sngon gyi rang bzhin yongs su ma spangs pa'i phyir zhes bya ba de ma nges pa nyid yin no zhes zer ba yin te / /
'o ma la sogs pa gang dag snying stobs la sogs pa rang bzhin gyi ngo bo nyid yongs su ma spangs pa dag kyang zho la sogs pa'i dngos por 'gyur ba'i phyir /
des na ci re zhig sngon gyi rang bzhin yongs su ma spangs pa'i phyir dper na gzhon nu rgan po nyid du mi 'gyur ba bzhin du 'o ma la sogs pa bdag nyid de nyid kyis gnas pa yang zho la sogs pa'i dngos po gzhan du mi 'gyur ba yin nam /
'on te sngon gyi rang bzhin yongs su ma spangs pa'i phyir 'o ma zhor 'gyur ba dang /
gser gyi sor gdub dang dpung rgyan la sogs pa'i dngos po gzhan du 'gyur ba bzhin du /
'o ma la sogs pa'i dngos po snying stobs la sogs pa rang bzhin gyi bdag nyid de nyid kyis gnas pa dag kyang zho la sogs pa'i dngos po gzhan du 'gyur ba ma nges pa nyid yin pas dbu ma pa'i gtan tshigs de mi rung ngo zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gang gi dngos po de zho yin / /
gal te 'o ma'i zho zhe na / /
de lta na yang 'o mas 'o ma'i ngo bo nyid yongs su ma spangs pas sgra tsam gyis zho'i dngos por brtag par mi nus te gang gi phyir de ltar rnam par rtog pa la yang /
gal te de nyid gzhan gyur na / /
'o ma nyid ni zhor 'gyur ro / /
'o ma ro dang mthu dang smin pa dang mthu stobs yongs su ma spangs pa zho'i dngos por mi 'gyur te /
grags pa'i gnod par 'gyur ba'i phyir ro zhes bya ba smras te /
gal te 'o ma'i dngos po zho yin la 'o mas 'o ma'i ngo bo nyid yongs su ma spangs par zhor 'gyur na 'jig rten la grags pa'i gnod par 'gyur ba'i phyir de ni mi rung ngo / /
gal te de bzhin te 'o ma zho'i dngos por mi 'gyur ro zhe na zhes bya ba ni /
gal te pha rol po dag na re de nyid gzhan du mi 'gyur ro zhe na'o / /
de'i lan du /
'o ma las gzhan gang gi ni / /
dngos po zho ni yin par 'gyur / /
mi 'gyur ba nyid de zho 'am /
de las gzhan pa dag der mi 'gyur ro zhes bya bar dgongs so zhes bya ba smras te /
'o ma nyid zhor mi 'gyur na 'o ma las gzhan pa chu la sogs pa'am /
zho nyid zhor mi 'gyur bas gzhan nyid la yang gzhan du 'gyur ba yod pa ma yin no / /
de'i phyir de ltar 'o ma dang de las gzhan pa dag dngos po gzhan du mi 'thad pa'i phyir gtan tshigs ma nges pa nyid ma yin no zhes bya ba ni mjug bsdu ba dang tshad ma'i 'bras bu yin no / /
gzhan dag gis smras pa /
'o ma zho'i mtshan nyid kyi chos gzhan du 'gyur bas 'o ma'i dngos po zho yin no zhes ni mi smra'i /
'on kyang tshogs pa'i dbang gis 'o ma zho'i dngos por 'gyur ro zhes bya bas ni sngar pha rol po dag na re 'o ma yang gzhan la zho yang gzhan pas 'o ma'i dngos po zho ma yin yang tshogs pa'i dbang gis 'o ma zho'i dngos por 'gyur ro zhes zer ba bstan to / /
de skad ces zer ba de'i lan du 'dir 'grel pa byed pa nyid kyis /
'dir yang 'o mas 'o ma'i dngos po spangs nas zho'i dngos por 'gyur ram /
ma spangs par 'gyur grang zhes bya ba gal gnyis smras so / /
des cir 'gyur zhes bya ba ni dri ba'i tshig yin no / /
de'i lan du gal te brtag pa snga ma ltar 'dod na ni 'o ma zho'i dngos por 'gyur ba ma yin no / /
ci ste brtag pa phyi ma ltar 'dod na ni dgag pa mi mthun pa'i skyon du 'gyur te /
gal te 'o ma yin na ni ji ltar zho yin /
ci ste zho yin na ni ji ltar 'o ma yin / /
'o ma zho yin no zhes smra na ni grags pa'i gnod par yang 'gyur ro zhes bya ba yang smras te /
brtag pa gnyi ga ltar yang mi 'thad par bstan to / /
'dis gang dag 'o ma'i dngos po zho yin par mi 'dod kyi 'o ma zho'i dngos por 'gyur bar 'dod do zhes zer ba de dag gi lan kyang btab pa yin no zhes bya ba ni /
brtag pa rnam pa gnyis mi 'thad par bstan pa'i tshul 'dis grangs can dag rang bzhin ni gzhan du mi 'gyur gyi /
rkyen gyi dbang gis gnas skabs gzhan du 'gyur bar 'dod pa'i lan kyang btab pa yin no / /
de'i phyir de ltar dpyad na don dam par dngos po rnams gzhan du 'gyur ba nyid ma grub pas pha rol pos dngos po rnams ngo bo nyid yod pa nyid du bstan pa'i phyir gtan tshigs smras pa'i don ma grub pa nyid dam don 'gal ba nyid do zhes bya ba ni spyi'i mjug bsdu ba dang tshad ma'i 'bras bu yin te /
pha rol po dag brdzun pa zhes gsungs pa chos bdag med pa ston pa ma yin gyi gang zag bdag med pa ston pa yin par bsgrub pa'i gtan tshigs gzhan du 'gyur ba snang phyir ro zhes bya ba de don dam par ni ma grub pa nyid yin la /
kun rdzob tu ni 'gal ba nyid yin no / /
slu ba'i chos zhes gsungs pa yang dngos po rnams nges par mi gnas pa'i ngo bo nyid stong pa nyid ma yin te /
don dam par 'ga' yang gzhan du 'gyur ba nyid mi srid pa'i phyir ro zhes bya bas ni ji ltar brdzun pa zhes gsungs pa de chos bdag med pa ston pa'i don yin pa de bzhin du slu ba'i chos zhes gsungs pa yang /
gang zag bdag med pa 'ba' zhig ston pa ma yin gyi /
bdag med pa gnyi ga ston pa'i don yin par bstan to / /
'dir smras pa /
don dam par dngos po rnams stong pa nyid ma yin te /
dpe'i gnyen po yod pa'i phyir dper na log pa'i shes pa'i gnyen por yang dag pa'i shes pa yod pa bzhin no / /
'di na gang med pa de la ni gnyen po med de dper na nam mkha'i me tog bzhin no / /
stong pa nyid ma yin pa la ni gnyen po stong pa nyid yin pas de'i phyir gtan tshigs ji skad smos pa'i mthus stong pa nyid ma yin pa yod pa nyid do zhes bya ba ni pha rol po dag rigs pa can gyi sgyu thabs kyis /
gnyen po stong pa nyid yod pa'i sgo nas mi mthun pa'i phyogs stong pa nyid ma yin pa yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i dpe dang /
chos mi mthun pa'i dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di ni nam mkha'i me tog lta bu gang med pa de la ni gnyen po med kyi log pa'i shes pa lta bu gang yod pa de la ni gnyen po yod pa de bzhin du dngos po stong pa nyid ma yin pa rnams la yang gnyen po stong pa nyid yod pas de'i phyir dngos po rnams chos bdag med pa stong pa nyid ma yin gyi gang zag bdag med pas nges par mi gnas pa'i ngo bo nyid yin no zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
gal te stong min cung zad yod / /
stong pa'ang cung zad yod par 'gyur / /
'di la gal te don dam par phung po dang khams dang skye mched la sogs pa dngos po rang bzhin gyis mi stong pa cung zad cig yod par gyur na ni de la ltos pa'am mi stong pa de bsal bas stong pa zhes brjod pa 'byung ba'i phyir stong pa yang cung zad yod par 'gyur ba zhig na mi stong pa de yang mi 'thad par bstan zhing ston par 'gyur bas de'i phyir de ltar don dam par /
mi stong cung zad yod min na / /
stong pa'ang yod par ga la 'gyur / /
stong pa nyid du 'thad pa med pa'i phyir ro zhes bya bar dgongs so zhes bya ba smras te /
des ni don dam par gnyen po dang mi mthun pa'i phyogs kyi mtha' gnyi ga spangs pa bstan to / /
'ang zhes bya ba'i sgra ni mi stong pa dang stong pa cung zad kyang med do zhes gnyi ga bsdu ba'i phyir ro zhes bya bas ni sgra bsdeb pa'i sgo nas don gnyi ga bsdu ba bstan to / /
yang na stong pa dang mi stong pa zhes bya bar rnam par rtog pa de dag ni gnyi la brten pas tha snyad pa yin te /
dper na gtsug lag khang sku gzugs kyis mi stong la /
dge slong dag gis stong pa yod pa nyid do zhes bya ba bzhin no / /
don dam par ni mi stong cung zad yod min na /
gnyen por brtag pa gang yin pa'i / /
stong pa'ang yod par ga la 'gyur / /
zhes bya bas ni gnyen po dang mi mthun pa'i phyogs kyi stong pa dang mi stong pa zhes bya bar rnam par rtog pa ni kun rdzob tu gzhi la brten pas tha snyad pa yin gyi don dam par gzhi med pas tha snyad gdags su med par bstan to / /
gang gi phyir 'dzin pa spang ba tsam nyid stong pa nyid do zhes bya bar dgongs pa de'i phyir gnyen po yod pa'i phyir zhes bya ba'i gtan tshigs kyi don ma grub pa nyid do zhes bya ba ni mjug bsdu ba yin te /
gang gi phyir yod pa dang med par 'dzin pa'i rnam par rtog pa spang ba'i phyir stong pa nyid do zhes gsungs par zad kyi /
gnyen po dang mi mthun pa'i phyogs kyi tshul du stong pa dang mi stong pa zhes bya ba dngos por yod pa ma yin pa de'i phyir pha rol po dag gi gtan tshigs gnyen po yod pa'i phyir zhes bya ba de'i don ma grub pas bstan bcos mdzad pas brdzun pa dang /
slu ba'i chos zhes bya ba chos bdag med pa ston pa'i don du bshad pa'i 'dod pa grub po / /
yang na rnal 'byor pa dngos po thams cad kyi ngo bo nyid dgag pa lhur len pa'i thos pa dang bsams pa dang bsgoms pa las byung ba'i shes pa goms par byed pa /
la la 'di snyam du sems te zhes bya ba la sogs pas ni theg pa chen po'i rnal 'byor spyod pa pa /
yang dag ma yin kun rtog yod / /
de la gnyis po yod ma yin / /
stong pa nyid ni 'di la yod / /
de la yang ni de yod do / /
zhes bya ba'i gzhung 'dzin pa dag kun brtags kyi ngo bo nyid med kyang kun brtags dang bral ba'i stong pa nyid don dam par yod par sems pa dag gi gzhung dgag pa'i phyir /
gal te stong min cung zad yod / /
stong pa'ang cung zad yod par 'gyur / /
mi stong cung zad yod min na / /
stong pa'ang yod par ga la 'gyur / /
zhes bya ba tshig le'ur byas pa 'di rnam pa gzhan du rnam par bshad do zhes bya bar sbyar ro / /
de dag gi gzhung bstan pa'i phyir gal te kun brtags pa nyid kyis bdag nyid stong pa'i phyir dngos po de dag las kun brtags pa'i bdag nyid med du zin kyang de dag gi stong pa nyid ni ma byas pa'i phyir dang /
ltos pa med pa'i phyir de kho na yin no snyam na zhes bya ba smras so / /
de yang bzang po ma yin par bstan pa'i phyir /
de yang legs par zin pa ma yin te /
ci'i phyir zhe na /
gang gi phyir dngos po thams cad kyi ngo bo nyid med pa ni stong pa nyid yin la de ni rdzas su yod pa ma yin pas de la ngo bo nyid du mngon par zhen pa mi rigs pas de dgag pa'i phyir /
gal te stong min cung zad yod / /
stong pa'ang cung zad yod par 'gyur / /
zhes bya ba smras te stong pa ma yin pa'i shes pa rtog pa can nam rtog pa can ma yin pa'i spyod yul gyi dngos po cung zad cig yod par gyur na de la ltos pas sam /
blo'i bye brag gis stong pa nyid kyi shes pa'i spyod yul dngos po'i de kho na stong pa'ang cung zad cig yod par 'gyur grang na /
mi stong cung zad yod min na / /
stong pa'ang yod par ga la 'gyur / /
zhes bya ba smras so / /
de nyid kyi rjes su dpag pa bstan pa'i phyir /
'o na ci zhe na /
gang yod pa de ni stong pa nyid yin pas de'i phyir dpe 'di las rjes su dpag pa bya ste zhes bya ba la sogs pa smras so / /
stong pa nyid kyi shes pa rnam par rtog pa dang bcas pa'am /
rnam par rtog pa med pa'i spyod yul dngos po'i bdag nyid gang yin pa de ni yang dag pa ma yin te /
shes pa'i spyod yul yin pa'i phyir dper na stong pa ma yin pa'i shes pa'i spyod yul bzhin pas dngos po'i de kho na stong pa'ang yod par ga la 'gyur te /
rjes su dpag pas gnod pa'i phyir dang /
ma byas pa dang ltos pa med pa'i ngo bo nyid med pa'i phyir dpe ma grub po zhes bya bar dgongs so zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba dang /
tshad ma'i 'bras bu yin par go rims bzhin du sbyar te /
dper na stong pa ma yin pa'i shes pa'i spyod yul kun brtags pa'i rnam pa gang yin pa de ni shes pa'i spyod yul yin pa'i phyir yang dag pa ma yin pa de bzhin du stong pa nyid kyis shes pa rnam par rtog pa dang bcas pa'am /
rnam par rtog pa med pa'i spyod yul dngos po'i de kho na gang yin pa de yang shes pa'i spyod yul yin pa'i phyir yang dag pa ma yin pas dngos po'i de kho na stong pa'ang yod par ga la 'gyur te /
rjes su dpag pas gnod pa'i phyir dang /
ma byas pa dang ltos pa med pa'i ngo bo nyid med pa'i phyir pha rol po'i dpe log pa'i shes pa'i gnyen po yang dag pa'i shes pa yod pa bzhin no zhes bya ba de ma grub po zhes bya bar dgongs so / /
yang na /
mi stong cung zad yod min na / /
stong pa'ang yod par ga la 'gyur / /
ji ltar stong pa nyid ma yin par rnam par rtog pa'i dra ba stong pa nyid mthong ba'i mes bsregs pa'i phyir mi stong pa cung zad kyang yod pa ma yin pa de bzhin du stong pa nyid du rnam par rtog pa'i dra ba yang de nyid kyis bsregs pa'i phyir zhes bya ba la sogs pas ni stong pa nyid ma yin pa dang stong pa nyid ces bya bar tha snyad gdags pa ni rnam par rtog pa'i dbang gis sgro btags pa yin pas shes rab kyi pha rol tu phyin pa bsgom pa'i gags yin pa'i phyir stong pa nyid mthong ba'i mes gnyi ga bsregs pa'i dus na mi stong par rnam par rtog pa cung zad kyang med pas stong par rnam par rtog pa yang yod par ga la 'gyur zhes ston to / /
de nyid kyi rjes su dpag pa bstan pa'i phyir stong pa nyid du rnam par rtog pa yang don ji lta ba bzhin ma yin te /
rnam par rtog pa yin pa'i phyir dngos por rnam par rtog pa bzhin pas /
stong pa'ang yod par ga la 'gyur te /
rnam par rtog pa'i dbang gis de ltar 'khrul lo zhes bya bar dgongs so zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba dang tshad ma'i 'bras bu yin par go rims bzhin du sbyar te /
dper na dngos po rnam par rtog pa ni rnam par rtog pa yin pa'i phyir don ji lta ba bzhin ma yin pa de bzhin du stong pa nyid du rnam par rtog pa yang rnam par rtog pa yin pa'i phyir don ji lta ba bzhin ma yin pas stong pa'ang yod par ga la 'gyur te /
rnam par rtog pa'i dbang gis de ltar 'khrul to zhes bya ba de ltar dgongs so / /
yang na /
mi stong cung zad yod min na / /
stong pa'ang yod par ga la 'gyur / /
gnyis su spyod pa la ni dngos po'i ngo bo nyid kyi yul can gyi blo'i bye brag las sgyu mar byas pa 'di ni rta la sogs pa'i bdag nyid kyis stong ngo / /
yang dag pa 'di ni rta la sogs pa'i bdag nyid kyis mi stong ngo zhes bya bar rnam par rtog pa 'byung bar 'gyur ro / /
gang gi tshe rnal 'byor pa de rnam par mi rtog pa'i shes rab kyi spyod pa la gnas shing gnyis su med pa la spyod pa de'i tshe na de la don dam par shes bya'i de kho na thams cad 'di lta ste /
nam mkha' bzhin du mtshan nyid gcig pa dang mtshan nyid med par snang ba med pa'i tshul gyis snang bar 'gyur bas mi stong pa cung zad kyang yod pa ma yin na /
stong pa'ang yod par ga la 'gyur te /
blo'i bye brag med pas phan tshun ltos par rtog pa'i mngon par zhen pa med pa'i phyir ro zhes bya bar dgongs so zhes bya bas ni rnal 'byor pa las dang po pa mos pa yid la byed pa stong pa dang stong pa ma yin pa gnyis su spyod pa la ni dngos po'i ngo bo nyid kyi yul can gyi blo'i bye brag las stong pa dang mi stong par rnam par mi rtog pa gnyis 'byung bar 'gyur gyi /
rnal 'byor pa rab kyi mthar phyin pa de kho na nyid yid la byed pa gnyis su med par spyod pa la ni blo'i bye brag med par phan tshun ltos par rtog pa'i mngon par zhen pa med pa'i phyir mi stong par rtog pa cung zad kyang yod pa ma yin pas de la ltos pas sam /
de bsal bas stong par rnam par rtog pa yang med do zhes bya bar dgongs pa bstan te /
'phags pa dkon mchog brtsegs pa'i mdo las /
'od srungs stong pa nyid ni gang zag rnam par gzhig pa'i phyir ma yin zhing /
gang zag dngos po yod pa bshig nas stong pa nyid du byed pa yang ma yin te /
'od srungs sngon gyi mtha' stong pa nyid dang /
phyi ma'i mtha' stong pa nyid dang /
da ltar byung ba stong pa nyid la rton par bya'i gang zag stong pa nyid la rton par mi bya'o / /
'od srungs gang dag stong pa nyid du dmigs pas stong pa nyid la rton cing /
dngos por 'dzin pa de dag ni chos 'dul ba 'di nyid las nyams pa dang /
rab tu nyams par nga smra'o zhes ji skad gsungs pa dang /
de bzhin du 'phags pa stug po bkod pa'i mdo las kyang /
gal te dngos po stong gyur na / /
gzhig byar 'gyur zhing 'jig pa min / /
gang zag lhun po tsam dag gis / /
bdag tu lta ba mi gnod do / /
zhes ci skad gsungs pa lta bu ste /
de'i phyir gang zag tu lta ba bsal nas stong pa nyid yin par blta bar mi bya'o / /
de phyir rnam par bshad pa'i brnag pa snga ma tha dad pa dag gis gtan tshigs kyi don ma grub pa nyid do zhes bya ba ni tshig le'ur byas pa snga ma 'di'i skabs kyi mjug bsdu ba yin te /
gal te stong min cung zad yod / /
stong pa'ang cung zad yod par 'gyur / /
mi stong cung zad yod min na / /
stong pa'ang yod par ga la 'gyur / /
zhes bya ba tshig le'ur byas pa 'di rnam par bshad pa'i brnag pa snga ma tha dad pa rnam pa lnga po dag gis pha rol pos don dam par dngos po rnams stong pa nyid ma yin te /
de'i gnyen po yod pa'i phyir zhes smras pa'i gtan tshigs kyi don de don dam par ni ma grub pa yin la /
kun rdzob tu ni 'gal ba nyid yin par bstan to / /
'dir smras pa /
gtan tshigs kyi don ma grub pa nyid dang /
don 'gal ba nyid du gyur kyang sla ste yang kho bo cag gi snying ni stong pa nyid dgag pa'i phyir sgrub pa smra bar 'dod pas khyab pa yin la de yang khyed kyis dgag pas 'dod pa'i don grub po zhes bya bas ni de ltar dbu ma pas stong pa nyid du rnam par rtog pa'i mtha' dgag pa bstan pa dang /
'dir dngos por smra ba dag dga' bar gyur nas de dag 'di skad ces kho bo cag gi stong pa nyid dgag pa'i gtan tshigs ji skad smras pa de dag ma grub pa dang /
'gal ba nyid du gyur kyang sla ste /
yang kho bo cag ni stong pa nyid dgag pa'i sgrub pa smra bar 'dod pa yin la /
de yang khyed dbu ma pa nyid kyis bkag pas kho bo cag gi 'dod pa'i don grub bo zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
stong pa nyid shes pa dngos po rnams stong pa nyid du byed pa ma yin gyi /
'di ltar dngos po rnams kyi de'i ngo bo nyid ma yin pa nyid de'i ngo bo nyid ma yin pa nyid du gsal bar byed de /
dper na mar me'i snang bas khang khyim na bum pa med pa nyid du gsal bar byed kyi med par byed pa ma yin pa bzhin pas de med na de yod par 'gyur ba ma yin pa'i phyir de ni ma brtags par smra ba yin no zhes bya ba smras te /
stong pa nyid kyis dngos po yod pa zhig stong pa nyid shes pas med par byas shing stong pa nyid de med na dngos po de yod par 'gyur ba ma yin gyi /
stong pa nyid kyi dngos po med pa nyid shes pas rtogs par zad pas stong pa nyid kyi dngos po med par rtog pas dngos po'i ngo bo nyid yod par ma bstan pa'i phyir pha rol po'i tshig de ni ma brtags par gya tshom du smra ba yin no / /
gzhan dag gis smras pa /
stong pa nyid du smra ba dag ni pha rol po'i tshig sun dbyung bar 'dod pas stong pa nyid du smra ba la brten zhing de yang gzhung mi gzugs par sems pa na stong pa nyid kyang yod pa ma yin no zhes log par sgrub par byed pas de'i phyir de dag gis khas blangs pa la gnod par 'gyur te /
lung las /
gang dag stong nyid rab shes pa / /
de dag chos nyid rnam par mthong / /
zhes bya ba la sogs pa dang / /
'du ba dag ni ma rtogs pa'i / /
dngos po yod pa ma yin te / /
de phyir stong dang ma skyes dang / /
dngos nyid med par nga smra'o / /
zhes bya ba la sogs pa gsungs pa'i phyir ro zhes bya ba ni pha rol po dag na re dbu ma pa stong pa nyid du smra ba dag ni pha rol po dngos por smra ba'i tshig sun dbyung bar 'dod pas stong pa nyid du smra ba la brten zhing de yang gzhung mi gzugs par sems pa na stong pa nyid kyang yod pa ma yin no zhes log par sgrub par byed pas de'i phyir de dag gis lung las dngos po thams cad stong pa nyid du gsungs pa khas blangs pa la gnod par 'gyur te /
'jig rten thams cad ni 'bras bu'i don du 'jug pa yin na dbu ma pa ni rang gi 'bras bu lung las stong pa nyid ces gsungs pa yang sun 'byin par byed pas rang gi khas blangs pa la gnod par 'gyur ro zhes zer ba yin no / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
lung las chos kyi rnam grangs gzings lta bur shes pa rnams kyis chos rnams nyid kyang spang bar bya na chos ma yin pa rnams lta ci smos zhes bya ba dang /
de bzhin du gzugs stong zhes bya bar mi brtag mi stong zhes bya bar yang mi brtag go zhes gsungs pas stong pa nyid du lta ba 'dzin pa gzhan bsal ba la dgongs pas yongs su gzung ba yang don spyad zin na yongs su spang bar bya ba yin pa'i phyir dang /
stong pa ma yin par rnam par rtog pa bzhin du rnam par rtog pa de yang rnam par mi rtog pa'i shes pa'i gegs yin pas spang bar 'dod pa'i phyir dang /
de la mngon par zhen pa yang skyon chen por 'gyur ba'i phyir de yongs su spangs pa la skyon med do zhes bya ba smras te /
lung las chos kyi rnams grangs gzings lta bur shes pa rnams kyis chos rnams nyid kyang spang bar bya na chos ma yin pa rnams lta ci smos zhes gsungs pas /
dper na 'gron pa chu klung rgal bar 'dod pas gzings la brten te /
chu klung rgal nas gzings spangs te 'gro ba de bzhin du rnal 'byor pa dngos por lta ba'i chu klung rgal bar 'dod pas kyang stong pa nyid du lta ba gzings lta bu la brten te /
dngos por lta ba'i chu klung las rgal nas stong pa nyid du lta ba gzings lta bu de spangs te /
mi gnas pa'i mya ngan las 'das pa'i lam du 'gro bar bya ba yin pa'i phyir dang /
lung las gzugs stong zhes bya bar mi brtag /
mi stong zhes bya bar yang mi brtag go zhes gsungs pas rnal 'byor pa rnam par mi rtog pa'i shes rab kyi spyod pa la gnas shing gnyis su med pa la spyod pa'i tshe na stong pa ma yin par rnam par rtog pa dang stong par rnam par rtog pa'i mtha' gnyi ga yang shes rab kyi pha rol tu phyin pa bsgom pa'i gegs yin pas spang bar 'dod pa'i phyir dang /
stong pa nyid la mngon par zhen pa yang skyon chen por 'gyur ba yin pa'i phyir dbu ma pas stong pa nyid du yang gzhung mi gzugs par sems pa na stong pa nyid kyang ma yin no zhes de yongs su spangs pa la skyon med do / /
da ni dngos por lta ba spang ba'i phyir stong pa nyid ces gsungs la /
stong pa nyid du lta ba yang gsor mi rung bas spang bar bya ba yin pa'i phyir mtha' gnyis rnam par spangs pa'i tshul gyis dbu ma'i don bstan pa'i mjug bsdu ba'i phyir /
'di ltar lha dang mi'i bla ma rnams kyis /
srog chags lta ba sna tshogs kyi skyon gyi dug gis sems khyab par gyur pa sdug bsngal mi bzad pa'i nad rgyun mi 'chad pa rnams la thugs rje ba na /
rgyal ba rnams kyis stong nyid ni / /
lta kun nges par 'byin par gsungs / /
zhes bya ba la sogs pa smras so / /
lta kun zhes bya ba'i tshig gi don bstan pa'i phyir sdug bsngal sna tshogs kyi sa bon gyi lta ba thams cad do zhes bya ba smras so / /
de nyid bye brag tu bshad pa bstan pa'i phyir lta ba ni mngon par zhen pa dang 'dzin pa ste /
de dag gi rab tu dbye ba ni 'jig tshogs la lta ba la sogs pa'o zhes bya ba smras so / /
stong pa nyid kyis lta ba kun las nges par 'byin par gsungs pa bstan pa'i phyir /
de dag gi gnyen po ni nang stong pa nyid la sogs pa'o zhes bya ba smras te /
re zhig de dag gis ni dngos por lta ba spang ba'i phyir stong pa nyid ces gsungs pa'i tshul bstan to / /
da ni stong pa nyid du lta ba yang gsor mi rung bas spang bar bya ba'i tshul bstan pa'i phyir dge ba'i rtsa ba rgya chen po nye bar ma bsags pa bsam pa yongs su ma smin pa chos zab mo la bzod pa ma skyes pa lam la mi mkhas pa /
gang dag stong pa nyid lta ba / /
de dag bsgrub tu med par gsungs / /
zhes bya ba la sogs pa smras so / /
de nyid bye brag tu bshad pa bstan pa'i phyir 'di nyid yod do zhes stong pa nyid du 'dzin pa gang dag /
bkru sman btang ba khong du 'khyil pa'i nad pa bzhin du lta ba sna tshogs kyi skyon gyis sems ma rung bar gyur pa rnams la de zhi bar nus pa stong pa nyid kyi sman byin pa las skyon chen pos 'khrugs par gyur pa nad pa lta bu de dag ni de bzhin gshegs pa sman pa mchog lta bus bsgrub tu med par gsungs pas de'i phyir de spangs pa la skyon med do zhes bya ba smras so / /
da ni mtha' gnyis rnam par spangs pa'i tshul gyis dbu ma'i don bstan pa'i mjug bsdu ba'i phyir 'gron po phal pa shing rta bying pa 'byin pa'i rngan pa ci yang med do zhes bya ba gang yin pa de byin cig ces zer ba sgra'i don mngon par mi shes pa lta bur mkhas pa rnams kyis smad par gyur na mi rung bas kho bo stong pa nyid la dngos por mngon par zhen pa mi byed do zhes bya ba smras te /
dper na 'gron po shing rta lam du zhugs pa'i shing rta rdzab tu bying ba'i tshe 'gron po phal pa sgra'i don la mi mkhas pa zhig 'ongs pa la shing rta pas /
kho bo'i shing rta bying pa 'di phyung shig ces byas pa dang /
'gron po phal pa de na re rngan pa ci yod ces zer ba na shing rta bas rngan pa ci yang med do zhes byas pa dang /
'gron po phal pa des shing rta bying pa de phyung nas de'i 'og tu 'di skad ces rngan pa ci yang med do zhes bya ba gang yin pa de da byin cig ces zer ba de sgra'i don la mi mkhas pa yin par mkhas pa rnams kyis smad par gyur na mi rung ba de bzhin du 'dir yang dngos por lta ba bsal ba'i gnyen por stong pa nyid bstan pa na stong pa nyid yod par lta ba ni mtha' gnyis rnam par spangs pa'i don la mkhas pa ma yin par mkhas pa rnams kyis smad par gyur na mi rung bas kho bo stong pa nyid la yang dngos por mngon par zhen par mi byed do / /
de'i phyir yang gtan tshigs kyi don ma grub pa nyid kyi lan med do zhes bya ba ni tshig le'ur byas pa gong ma de nyid kyi skabs kyi mjug bsdu ba yin no / /
de la 'dir rab tu byed pa'i don ni pha rol pos smras pa'i sun 'byin pa'i lan btab pa dang /
rang dbang rjes su dpag pa kha na ma tho ba med pa bstan pa'i mthus 'du byed rnams rnam pa las ngo bo nyid med pa nyid du bstan pa yin no zhes bya ba ni mjug bsdu ba dang /
tshad ma'i 'bras bu yin te /
de kho na brtag pa'i rab tu byed pa bcu gsum pa'i skabs 'dir rab tu byed pa'i don tshad ma'i 'bras bur lta ba ni pha rol pos 'du byed rnams ngo bo nyid med pa nyid dgag pa'i phyir gzhan du 'gyur ba snang ba'i gtan tshigs kyis ngo bo nyid nges par mi gnas pa'i sgo nas gang zag bdag med pa tsam du smra ba'i lan btab pa dang /
bstan bcos mdzad pas /
chos gang slu ba de brdzun zhes / /
bcom ldan 'das kyis de skad gsungs / /
'du byed thams cad slu ba'i chos / /
des na de dag brdzun pa yin / /
zhes bya ba la sogs pa rang dbang du rjes su dpag pa kha na ma tho ba med pa bstan pa'i mthus 'du byed rnams gang zag bdag med pa'i rnam pa las khyad par du 'phags pa chos bdag med pa ngo bo nyid med pa nyid du bstan pa yin no / /
'du byed rnams rnam pa las ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa chos thams cad ni phyin ci log gis kun nas bslang ba yang dag pa ma yin pa yod pa ma yin pa log pa brdzun pa ste /
rab kyi rtsal gyis rnam par gnon pa de'i phyir gang chos 'ga' zhig la spyod pa de ni phyin ci log la spyod pa dang yang dag pa ma yin pa la spyod pa'o zhes bya ba la sogs pa chos gang dag brdzun pa dang slu ba de dag thams cad ni ngo bo nyid med pa nyid yin no zhes gsungs pa dang /
de bzhin du 'phags pa tshangs pas zhus pa'i mdo las kyang /
'jig rten ni bden pa la mngon par zhen pa yin gyi chos 'di ni bden pa yang ma yin brdzun pa yang ma yin no zhes bya ba la sogs pa gsungs pa de dag grub pa yin no zhes bya ba ni de ltar yid ches pa'i lung de dag grub pa ni 'du byed rnams gang zag bdag med pa'i rnam pa las khyad par du 'phags pa chos bdag med pa ngo bo nyid med pa nyid du bstan pa'i yon tan dang khungs yin te /
de'i phyir kho bos rang gi bsam pas rtog ge skam po tsam gyis bsgrubs pa ma yin te /
lung de dag kyang yod do / /
gang gi phyir de ltar theg pa chen po'i mdo sde mtha' yas pa dag las 'du byed rnams gang zag bdag med pa'i rnam pa las khyad par du 'phags pa chos bdag med pa ngo bo nyid med pa nyid du bstan pa de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las de kho na brtag pa zhes bya ba ste /
rab tu byed pa bcu gsum pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni de bzhin du stong pa nyid kyi mi mthun pa'i phyogs kyi khyad par bsal bas phrad pa ngo bo nyid med pa nyid du bstan pa'i don gyi dbang gis rab tu byed pa bcu bzhi pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par bsal bas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas 'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni rab tu byed pa snga ma'i skabs su bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid du bsgrub pa'i phyogs snga ma nye bar gzhag pa 'og nas khyed phung po la sogs pa dag ngo bo nyid med pa nyid du smra ba ni bcom ldan 'das kyi gsung rab kyi tshul dang 'gal te zhes bya ba la sogs pa sun 'byin pa dang rang dbang du rjes su dpag pa smra ba dag yin no / /
de bsal ba zhes bya ba ni de bsal ba'i dbang du byas nas rab tu byed pa bcu bzhi pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
phrad pa ngo bo nyid med pa nyid du bstan pa'i don gyi dbang gis rab tu phyed pa bcu bzhi pa brtsam mo zhes bya ba smras te /
phrad pa brtag pa'i rab tu byed pa bcu bzhi pa'i gzhung 'og nas 'byung ba 'di'i don ni phrad pa ngo bo nyid med pa nyid du bstan pas rten cing 'brel par 'byung ba don tha dad pa ma yin pa la sogs pa'i khyad par dang ldan pa bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de 'thob ce na /
phrad pa ngo bo nyid med pa nyid du bstan pas rten cing 'brel par 'byung ba don tha dad pa nyid ma yin pa la sogs pa'i khyad par dang ldan pa bstan pa ni 'di'i 'bras bu yin la /
stong pa nyid kyi mi mthun pa'i phyogs khyad par bsal ba'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa zhes bya ba la sogs pa smras te /
phas kyi rgol ba dag don dam par dngos po rnams ngo bo nyid yod par smra ba'i gzhung sngar bkag tu zin kyang de dag la mngon par zhen pa kha cig gis de mi bzod pas yang de dag 'di skad ces zer ro zhes bya bar sbyar ro / /
de'i phyir khyed phung po la sogs pa dag ngo bo nyid med pa nyid du smra ba ni bcom ldan 'das kyi gsung rab kyi tshul dang 'gal te /
gzugs dang rnam par shes pa dang mig gsum phrad pa ni reg pa'o zhes 'byung bas de'i phyir khyed kyis khas blangs pa la gnod par 'gyur ro zhes bya ba la sogs pa smras te /
de ni sun 'byin pa'i sgo nas khas blangs pa la gnod par 'gyur ba'i skyon 'dogs pa yin no / /
don dam par dngos po rnams ngo bo nyid yod par shes par bya ste /
de dag la brten nas phrad pa bstan pa'i phyir ro zhes bya ba la sogs pas ni rang dbang du rjes su dpag pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos yin par go rims bzhin du sbyar te /
'di na gang med pa de la ni ston pas de la brten nas phrad pa nyid ma bstan te /
dper na rus sbal gyi spu dag bzhin no zhes bya ba ni chos mi mthun pa'i phyogs kyi dpe yin no / /
bcom ldan 'das kyi gsung rab la 'dod chags dang khong khro ba dang ma rig pa'i kun du sbyor ba dag gis kun du sbyar to zhes bya ba de yod pas zhes bya ba ni nye bar sbyar ba'i sbyor ba yin no / /
de'i phyir gtan tshigs ji skad smras pa'i mthus dngos po rnams ngo bo nyid yod pa kho na yin no zhes bya ba ni mjug bsdu ba dang tshad ma'i 'bras bu yin te /
'di na bcom ldan 'das kyis rus sbal gyi spu la sogs pa med pa gang dag la brten nas phrad pa ma bstan pa de dag ni don dam par yod pa ma yin gyi /
dngos po gang dag la brten nas phrad pa bstan pa de dag ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
blta bya lta ba lta ba po / /
gsum po de dag gnyis gnyis dang / /
thams cad kyang ni phan tshun du / /
phrad par gyur pa yod ma yin / /
blta bar bya ba dang lta ba dang lta ba po de dag gnyis gnyis dang thams cad kyang phan tshun du phrad par gyur pa med do zhes bya ba'i tha tshig go zhes bya ba smras te /
lta ba po blta bar bya ba dang lta ba dang mi phrad do zhes dam bca' ba nye bar gzhag pa yin no / /
de bzhin 'dod chags chags pa dang / /
chags par 'gyur dang nyon mongs pa / /
lhag ma rnams dang skye mched kyi / /
lhag ma'ang rnam pa gsum gyis blta / /
zhes bya bas ni ji ltar blta bar bya ba dang lta ba dang lta ba po gsum po de dag gnyis gnyis dang thams cad kyang phan tshun du phrad par 'gyur ba med pa de bzhin du 'dod chags dang /
chags pa dang /
chags par gyur pa dang /
nyon mongs pa lhag ma rnams dang skye mched kyi lhag ma rnams kyang gnyis gnyis dang thams cad kyi rnam pa gsum gyis phan tshun du phrad pa med par blta bar bya'o zhes ston to / /
de nyid bstan pa'i phyir /
de bzhin du 'dod chags dang /
chags pa dang chags par 'gyur ba dang /
'dod chags bstan pa las gzhan pa nyon mongs pa lhag ma zhe sdang la sogs pa de dag kyang zhe sdang dang zhe sdang can dang /
zhe sdang bar bya ba la sogs par rnam par bzhag nas gnyis gnyis dang thams cad kyi rnam pa gsum gyis phan tshun du phrad par 'gyur ba med par dgag pa brjod par bya'o zhes bya ba la sogs pa smras te /
nyon mongs pa thams cad dang ci rigs par sbyar bar bya'o / /
de la 'dod chags ni lhag par chags pa'i mtshan nyid do / /
nyon mongs pa ni sems can rnams kyi rgyud nyon mongs par byed pa'o zhes bya bas ni 'dod chags la sogs pa nyon mongs pa rnams kyi mtshan nyid bstan to / /
skye mched bstan pa la ltos nas ma bstan pa lhag ma nyan pa dang snom pa dang lce dang lus dang yid ces bya ba de dag la yang mnyan par bya ba dang nyan pa dang nyan pa po dang de bzhin du bsnam par bya ba dang /
snom pa dang /
snom pa po la sogs pa dag kyang gnyis gnyis dang thams cad kyi rnam pa gsum gyis phan tshun du phrad par 'gyur ba med par dgag pa yang brjod par bya'o zhes bya ba yang skye mched thams cad dang ci rigs par sbyar bar bya'o / /
de la skye mched kyi don ni sems dang sems las byung ba rnams skye ba'i sgo'i don to zhes bya bas ni skye mched kyi mtshan nyid bstan to / /
blta bar bya ba la sogs pa dang 'dod chags pa la sogs pa dag gnyis gnyis dang thams cad kyang phan tshun du phrad pa med pa de ni dam bca' ba nye bar gzhag pa yin no zhes bya ba ni phrad pa med par bsgrub pa'i phyogs yin no / /
da ni phrad pa med pa bstan pa'i phyir 'thad pa bshad par bya ste /
gzhan na gzhan du phrad gyur na / /
gang phyir blta bya la sogs la / /
gzhan de yod pa ma yin pa / /
de phyir phrad pa mi 'gyur ro / /
phrad pa ni sbyor ba'i rnam grangs te /
de yang gzhan yod na gzhan dang phrad par 'gyur ba yin na gang gi phyir blta bar bya ba dang lta ba dang lta ba po dang 'dod chags dang chags pa dang chags par 'gyur ba la sogs pa dag la gzhan de yang yod pa ma yin pa de'i phyir phrad par mi 'gyur ro zhes mjug bsdu ba'i tshig yin no zhes bya bas ni phrad pa med par rjes su dpag pa ston to / /
'dis ni mi mthun pa'i phyogs las ldog pas phyogs kyi chos ston to / /
dper na rtag pa dang ma byas pa nyid du 'brel pa de yang sgra la med la byas pa nyid ni yod pa lta bu'o zhes bya bas ni phrad pa med par sgrub pa'i chos ni gzhan ma yin pa nyid yin par ston te /
dper na mi rtag par sgrub pa'i chos ni byas pa nyid yin pa lta bu'o / /
'dir sbyor ba'i tshig ni don dam par lta ba po ni blta bar bya ba'am lta ba dang mi phrad de /
de las gzhan ma yin pa'i phyir ro / /
gang zhig gang las gzhan ma yin pa de ni de dang mi phrad de /
dper na rang gi bdag nyid bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
nye bar sbyar ba'i sbyor ba dang /
dpe yin par go rims bzhin du sbyar te /
dper na lta ba po'i rang gi bdag nyid ni rang gi bdag nyid las gzhan ma yin pa'i phyir rang gi bdag nyid dang mi phrad pa de bzhin du lta ba po dang /
blta bar bya ba dang /
lta ba dag kyang don dam par gzhan ma yin pa'i phyir phrad pa med do // //
bam po lnga bcu gnyis pa /
gzhan na gzhan dang phrad 'gyur na / /
zhes bya ba 'di na gzhan dag na re 'dod chags la sogs pa la phrad pa med de /
yul dang rgyud tha dad pa'i rjes su 'jug pa'i phyir ro / /
phrad pa ni yul tha dad pa ma yin pa dang rgyud tha dad pa ma yin pa dag bar du ma chod par 'jug pa nyid yin no zhes zer ro zhes bya ba ni /
gzhan na gzhan dang phrad 'gyur na / /
gang phyir blta bya la sogs pa / /
gzhan de yod pa ma yin pa / /
de phyir phrad par mi 'gyur ro / /
zhes bya ba tshig le'ur byas pa 'dis 'dod chags la sogs pa phrad pa med par sgrub pa'i gtan tshigs de las gzhan ma yin pa'i phyir ro zhes bya ba de la 'grel pa byed pa gzhan dag na re 'dod chags la sogs pa la phrad pa med de yul dang rgyud tha dad pa'i rjes su 'jug pa'i phyir ro zhes zer te /
de dag na re blta bar bya ba dang lta ba dang lta ba po dag la phrad pa med do / /
ci'i phyir zhe na /
blta bar bya ba ni phyi rol gyi yul gzugs la gnas pa yin la /
lta ba ni nang gi yul dbang po la gnas pa yin lta ba po ni sems kyi rgyud la gnas pa yin pa'i phyir ro / /
phrad pa zhes bya ba ni yul dang rgyud tha dad pa ma yin pa dag bar du ma chod par 'jug pa nyid yin na /
blta bar bya ba la sogs pa dag ni yul dang rgyud tha dad par 'jug pa nyid yin pa'i phyir phrad pa med do zhes zer ro / /
de la 'dir kha cig na re blta bar bya ba la sogs pa dag yul tha dad pa ma yin pa'i phyir dang /
'dod chags la sogs pa dag kyang yul na mi gnas pa'i phyir yul dang rgyud tha dad pa'i rjes su 'jug pa'i phyir ro zhes bya ba'i gtan tshigs kyi don ma grub pa nyid dang rjes su 'gro ba med pa'i phyir de ni legs pa ma yin pa 'dra'o zhes bya ba ni /
'grel pa byed pa nyid kyis 'grel pa byed pa snga ma dag gi rnam par bshad pa de'i gtan tshigs yul dang rgyud tha dad pa'i rjes su 'jug pa'i phyir ro zhes bya ba de'i don ma grub pa nyid kyi phyir dang /
dpe med pa'i phyir mi rung ngo zhes sun 'byin pa'i tshig yin te /
'di ltar gang gi tshe lta ba po dang lta ba dang blta bar bya ba dang ldan pa de'i tshe na gang zag kyang lta ba po zhes bya ba mig dang gzugs kyang lta ba dang blta bar bya ba zhes bya ba yin pas de'i dus na yul tha dad pa ma yin pa'i phyir dang /
'dod chags la sogs pa dag kyang gzugs can ma yin pas yul na mi gnas pa'i phyir /
snga ma dag gis gtan tshigs yul dang rgyud tha dad pa'i rjes su 'jug pa'i phyir ro zhes bya ba de'i don ma grub pa nyid do / /
gzhan yang de dag gi gtan tshigs la 'dod chags la sogs pa la phrad pa med de yul dang rgyud tha dad pa'i rjes su 'jug pa'i phyir dper na che ge mo zhig bzhin no zhes bya ba'i dpe med pa'i phyir yang de ni legs pa ma yin pa 'dra'o zhes 'grel pa byed pa nyid zer ro / /
da ni skye mched lhag ma rnams dang /
nyon mongs pa lhag ma rnams la yang phrad pa med par 'dra ba nyid du bstan pa'i phyir 'og nas 'byung ba'i tshul gyis /
blta bya la sogs 'ba' zhig la / /
gzhan nyid med par ma zad kyi / /
gang yang gang dang lhan cig tu / /
gzhan pa nyid du mi 'thad do / /
mnyan par bya ba dang /
nyan pa dang /
nyan pa po la sogs pa dang /
zhe sdang dang /
zhe sdang can dang /
zhe sdang bar bya ba la sogs pa'i zhes bya ba'i tha tshig ste /
de'i phyir de dag la phrad pa med do zhes bya ba smras so / /
'dir smras pa /
blta bar bya ba dang /
lta ba dang /
lta ba po la sogs pa dag gzhan ma yin pa nyid du ma grub pa'i phyir gtan tshigs kyi don ma grub pa nyid kyi skyon du 'gyur ba ma yin nam zhes bya ba ni pha rol po dag sngar dbu ma pas don dam par lta ba po ni blta bar bya ba'am /
lta ba dang mi phrad de /
de las gzhan ma yin pa'i phyir ro zhes rjes su dpag pa bstan pa de'i gtan tshigs kyi don ma grub pa nyid du sun 'byin pa'i tshig yin te /
de dag na re blta bar bya ba dang /
lta ba dang /
lta ba po la sogs pa dag mtshan nyid tha dad pa'i phyir gzhan ma yin pa nyid du ma grub pa'i phyir gtan tshigs kyi don ma grub pa nyid kyi skyon yod de zhes zer ro / /
de skad ces zer ba de'i lan du 'dir 'grel pa byed pa nyid kyis bshad pa ma yin te /
ji ltar zhe na /
gzhan ni gzhan la brten te gzhan / /
gzhan med gzhan las gzhan mi 'gyur / /
gzhan ni gzhan la ltos nas gzhan / /
zhes bya na gzhan med pas de'i phyir gzhan la brten te gzhan zhes bya ba yang mi 'thad do zhes bya ba smras te /
rigs pa'i bstan bcos las gtan tshigs gang yang rung ba la ma grub pa dang /
the tshom yod pa ni gang bsgrub pa la ltos par bya'o zhes 'byung bas 'dir yang de las gzhan ma yin pa'i phyir ro zhes bya ba'i gtan tshigs de pha rol po la ma grub pa'am /
the tshom za ba bsal ba'i phyir yang rnam pa gzhan gyis bsnan te bsgrub par bya'o / /
gzhan med gzhan las gzhan mi 'gyur / /
zhes smos na 'o na ci zhe na /
gzhan ni gzhan la brten te gzhan / /
zhes tha snyad gdags pa yin no zhes bya ba'i tha tshig go zhes bya bas ni gzhan zhes bya ba ni dngos po gzhan 'ba' zhig la brten nas gzhan zhes tha snyad gdags par zad kyi dngos po gzhan de don dam par mi 'thad pas gzhan spangs nas gzhan la brten te /
gzhan zhes tha snyad gdags par yang mi 'thad do zhes ston to / /
'dis ni bsgrub par bya ba chos brjod pa khyad par can sten pa nyid la ltos pa dang bcas pa nyid yin par bstan to zhes bya ba ni tshig le'ur byas pa'i phyed gong ma shos 'dis ni blta bar bya ba dang /
lta ba dang /
lta ba po la sogs pa dag gzhan ma yin pa nyid du bsgrub par bya ba sgrub pa'i chos gtan tshigs ni brjod pa khyad par can sten pa nyid la ltos pa dang bcas pa nyid yin par bstan to / /
gang la brten te gang yin pa / /
de ni de las gzhan mi 'thad / /
ces bya ba ni dam bca' ba nye bar gzhag pa yin no zhes bya ba ni de las gzhan ma yin pa'i phyir ro zhes bya ba'i gtan tshigs des bsgrub pa'i phyogs yin no / /
'dir rjes su dpag pa ni don dam par lta ba ni blta bar bya ba las gzhan ma yin te /
brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba'i rang gi bdag nyid bzhin pas zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na blta bar bya ba'i rang gi bdag nyid ni blta bar bya ba zhes brjod pa khyad par can ston pa nyid la ltos pa dang bcas pa nyid yin pa'i phyir rang gi bdag nyid las gzhan ma yin pa de bzhin du lta ba yang lta ba zhes brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba las gzhan nyid ma yin no / /
de'i phyir bsgrubs pa sgrub pa'i gtan tshigs yin pa'i phyir don ma grub pa nyid ma yin la /
brjod pa khyad par can sten pa nyid la ltos pa dang bcas pa nyid kyis gtan tshigs kyi don kyang ma grub pa nyid yin te /
ltos pa med pa nyid ma grub pa'i phyir ro zhes bya ba ni mjug bsdu ba dang tshad ma'i 'bras bu yin te /
rjes su dpag pa ji skad bstan pa 'dis na sngar don dam par lta ba po ni blta bar bya ba'am lta ba dang mi phrad de zhes bsgrubs pa de sgrub pa'i gtan tshigs de las gzhan ma yin pa'i phyir ro zhes bya ba yang gtan tshigs yin pa'i phyir don ma grub pa nyid ma yin la /
'dir don dam par lta ba ni blta bar bya ba las gzhan ma yin te zhes bya ba bsgrub pa'i gtan tshigs brjod pa khyad par can sten pa nyid yin pa'i phyir zhes bya ba'i don kyang ma grub pa nyid ma yin te ltos pa med pa nyid ma grub pa'i phyir ro / /
ci lta zhe na zhes bya ba ni pha rol po dag na re ji ltar ltos pa med pa nyid ma grub ces 'dri ba'i tshig yin no / /
de'i lan du /
gal te gzhan ni gzhan las gzhan / /
gzhan med par yang rung bar 'gyur / /
zhes bya ba la sogs pa smras te /
des ni de gzhan zhes bya ba dngos po gzhan la ma ltos par ngo bo nyid kyis gzhan par gyur na /
de lta na dngos po gzhan med par yang gzhan du 'gyur ro zhes glags yod pa'i tshig ston to /
de nyid kyi rjes su dpag pa bstan pa'i phyir gal te gzhan zhes bya ba ngo bo nyid kyis gzhan las gzhan yin par gyur na /
de lta na gzhan med par yang gzhan du rung bar 'gyur te de'i ngo bo nyid yin pa'i phyir dper na /
tha snyad kyi bden par grags pa'i mi dngos po gzhan la mi ltos par yang tsha ba'i ngo bo nyid du 'gyur ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na tha snyad kyi bden par grags pa'i me ngo bo nyid kyis tsha ba yin pa ni ngo bo nyid yin pa'i phyir dngos po gzhan la ma ltos par yang me'i ngo bo nyid du 'gyur ba de bzhin du gal te gzhan zhes bya ba yang ngo bo nyid kyis gzhan las gzhan yin par gyur na de'i ngo bo nyid yin pa'i phyir dngos po gzhan la ma ltos pa yang gzhan yin pa'i skyon du 'gyur bas de ni mi 'dod do / /
gzhan las gzhan pa'i gzhan med de /
med na med pas de phyir med / /
gzhan nyid ces bya ba de'o / /
zhes bya bas ni glags yod pa'i tshig snga ma las bzlog pas skabs kyi don nyid ston to / /
gzhan zhes bya ba ngo bo nyid kyis gzhan las gzhan yin par gyur pa de med na /
gzhan med pas de'i phyir gzhan zhes bya ba ngo bo nyid kyis gzhan nyid ces bya ba de med do zhes bya ba'i tha tshig go /
de ni mi 'dod de /
lta ba po dang nyan pa po la sogs pa dag blta bar bya ba dang mnyan par bya ba la sogs pa la mi ltos par gzhan nyid du 'gyur ba med la /
chags pa la sogs pa dag kyang 'dod chags la sogs pa la mi ltos par gzhan nyid du 'gyur ba med de /
dper na tha snyad du yang me grang ba la mi ltos par rang gi ngo bo nyid kyis tsha ba nyid med pa bzhin no zhes bya bas ni glags yod pa'i tshig snga ma de mi 'dod de glags yod pa'i tshig de las bzlog pa skabs kyi don phyi ma shos ltar bsgrub pa dpe dang bcas pa bstan te /
des na sngar /
gang la brten te gang yin pa / /
de ni de las gzhan mi 'thad / /
ces dam bca' ba nye bar gzhag pa de legs par gsungs pa yin pas ltos pa med pa nyid ma grub cing /
ltos pa dang bcas pa nyid du grub par bstan to / /
ci ste lta ba po ni lta ba la sogs pa la ltos pa med par yang gzhan nyid yin te /
mtshan nyid tha dad pa'i phyir ba lang dang rta bzhin no zhes bya ba ni pha rol po dag ltos pa med kyang mtshan nyid tha dad pa'i phyir gzhan nyid yod par bsgrub pa'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ba lang dang rta ni phan tshun ltos pa med du zin kyang mtshan nyid tha dad pa'i phyir gzhan nyid yin pa de bzhin du lta ba po dang lta ba la sogs pa dag kyang phan tshun ltos pa med du zin kyang mtshan nyid tha dad pa'i phyir gzhan nyid yin no / /
de dag gi mtshan nyid tha dad pa bstan pa'i phyir mtshan nyid tha dad pa 'di lta bu yang yod de /
lta ba po ni yul du snang ba'i rnam par shes pa'i mtshan nyid dam /
de dang ldan pa'i 'du byed kyi tshogs yin no / /
lta ba ni yul kha dog gzugs dang ba mig gi rnam par shes pa'i gnas yin no / /
gzugs ni gzugs su rung ba'i mtshan nyid kha dog dang dbyibs kyi bdag nyid yin no zhes bya ba smras te /
da ni nye bar sbyar ba'i sbyor ba yin no / /
de'i phyir gtan tshigs ji skad smos pa'i mthus lta ba po ni lta ba la sogs pa dag las gzhan nyid yin pas rtog ge phyi ma dang rang dbang du rjes su dpag pas gnod do zhe na zhes bya ba ni mjug bsdu ba dang tshad ma'i 'bras bu yin par go rims bzhin du sbyar te /
kho bo cag rtog ge bas mtshan nyid tha dad pa'i phyir ltos pa med du zin kyang gzhan nyid yod par bsgrubs pa'i rtog ge phyi ma 'di dang khyed dbu ma pa la gzhan nyid med par sgrub pa'i rjes su dpag pa gzhan med pas kho bo cag gi rang dbang du rjes su dpag pa 'dis khyed dbu ma pa la gnod do zhes zer ro / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te /
de nyid kyi phyir ba lang dang rta dag gzhan nyid du ma grub pa'i phyir ro zhes bya ba smras te /
des ni pha rol po'i dpe ba lang dang rta bzhin no zhes bya ba de ma grub par ston te /
gang gi phyir ba lang gi mtshan nyid lkog shal la sogs pa dag kyang rta'i mtshan nyid la ltos nas gzhan nyid yin la /
rta'i mtshan nyid rngog mjug la sogs pa dag kyang ba lang gi mtshan nyid la ltos nas gzhan nyid yin gyi de dag phan tshun ltos pa med na gzhan nyid du mi 'grub pas kun rdzob tu yang ltos pa med na mtshan nyid du grub pa'i phyir pha rol po dag gis bsgrub pa'i dpe ma tshang ba'i skyon yod la /
don dam par ni ba lang dang rta dag ma skyes pa'i phyir dpe'i chos can yang ma grub pas /
pha rol po dag gi sgrub pa lta ba po ni lta ba la sogs pa la ltos pa med par yang gzhan nyid yin te /
mtshan nyid tha dad pa'i phyir ba lang dang rta bzhin no zhes bya ba de ma grub bo / /
'dis ming tha dad pa'i phyir dang rgyu dang 'bras bu tha dad pa'i phyir zhes bya ba la sogs pa'i gtan tshigs dag gis lan kyang btab pa yin no zhes bya ba ni ltos pa med na mtshan nyid tha dad par mi 'grub par sun phyung ba'i rigs pa 'dis gal te pha rol po dag 'di skad ces /
lta ba po ni lta ba la sogs pa la ltos pa med par yang gzhan nyid yin te /
ming tha dad pa'i phyir ba lang dang rta bzhin no zhe'am /
rgyu tha dad pa'i phyir ba lang dang rta bzhin no zhe'am /
'bras bu tha dad pa'i phyir ba lang dang rta bzhin no zhe'am /
sogs pa'i sgras ngo bo nyid tha dad pa'i phyir ba lang dang rta bzhin no zhes zer ba'i gtan tshigs dag gi lan kyang btab pa yin te /
gang gi phyir ming dang rgyu dang 'bras bu dang ngo bo nyid tha dad pa dag kyang phan tshun ltos pa las gzhan nyid ces tha snyad gdags par zad kyi /
phan tshun ltos pa med na gzhan nyid du mi 'thad pas de'i phyir pha rol po dag gi sgrub pa'i gtan tshigs dang dpe ma grub pa nyid yin no / /
gzegs zan pa dag gis smras pa /
blta bar bya ba la gzhan nyid nges par gnas pa kho na yin pas de'i phyir gzhan nyid grub pas brjod pa khyad par can sten pa nyid la ltos pa dang bcas pa nyid yin pa'i phyir zhes bya ba'i gtan tshigs kyi don ma grub pa nyid do zhes bya ba ni mu stegs gzegs zan gyi slob ma bye brag pa dag na re /
gang gi phyir tshig gi don drug po dag ni ngo bo nyid kyis yongs su grub pa yin pa de'i phyir blta bar bya ba dang /
lta ba dang /
lta ba po la sogs pa'i dngos po dag ni gzhan dang gzhan ma yin pa nyid du brjod par bya ba ma yin mod kyi /
de dag la tshig gi don drug gi nang nas gzhan nyid ces bya ba de nges par gnas pa kho na yin pas de'i phyir gzhan nyid dang ldan na dngos po rnams kyang gzhan nyid du grub pas des na khyed dbu ma pas sngar 'di skad ces /
don dam par lta ba ni blta bar bya ba las gzhan ma yin te /
brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba'i rang gi bdag nyid bzhin pas zhes gang smras pa'i gtan tshigs de'i don gang yang rung ba la ma grub pa nyid yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de lta na yang gzhan nyid ces bya bar brjod pa'i chos can gzhan nyid la ltos pa dang bcas pa'i phyir dang /
phyogs kyi chos spyir brjod pa'i phyir gtan tshigs kyi don ma grub pa nyid ma yin no zhes bya ba smras te /
bye brag pa dag gi gzhung ltar gzhan nyid ces bya ba'i tshig gi don dang ldan pas blta bar bya ba la sogs pa dag gzhan nyid ces bya bar brjod pa de lta na yang gzhan nyid ces bya bar brjod pa'i chos can blta bar bya ba la sogs pa dag gzhan nyid ces bya ba'i tshig gi don la ltos pa dang bcas pa'i phyir dang /
kho bos brjod pa khyad par can sten pa nyid la ltos pa dang bcas pa nyid yin pa'i phyir zhes bya ba'i phyogs kyi chos kyang ba lang dang /
rta dang /
lhas byin dang /
mchod sbyin dang /
blta bar bya ba dang /
lta ba dang /
bye brag pa'i gzhan nyid la sogs pa spyir brjod pa'i phyir des na ci tsam du ltos pa dang bcas pa dag la ni gzhan zhes tha snyad gdags kyi ltos pa med pa dag ni gzhan nyid du mi 'thad pas de dag la phrad pa yang med pa'i phyir kho bo'i gtan tshigs kyi don ma grub pa nyid ma yin no / /
gzhan yang gzhan nyid dang ldan pas gzhan nyid du 'dod na zhes bya ba la sogs pas ni bye brag pa dag gi gzhung ltar gzhan nyid ces bya ba'i tshig gi don dang ldan pas blta bar bya ba la sogs pa'i dngos po gzhan nyid du 'dod na /
de lta na blta bar bya ba'i dngos po yang lta ba la sogs pa'i dngos po gnyis pa med par yang gzhan nyid du thal ba'i skyon du 'gyur bas mi rung bar ston to / /
de nyid rjes su dpag pa bstan pa'i phyir gnyis pa med par yang rang las gzhan nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par yang rang gi bdag nyid kyis tsha ba nyid du 'gyur ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me ni tsha ba'i bdag nyid yin pa'i phyir rang gis tsha ba nyid du 'gyur ba de bzhin du /
dngos po gnyis pa med pa gzhan nyid ces bya ba'i tshig gi don dang ldan pas gzhan nyid du 'dod pa yang gzhan nyid kyi bdag nyid yin pa'i phyir rang las gzhan nyid du thal bar 'gyur bas mi 'dod do / /
gnyis pa med pas dngos po gzhan la mi ltos pa'i chos can la gzhan nyid du rtog na yang rtog pa tsam du zad de /
dngos po gzhan la ltos pa nyid gzhan nyid kyi blo'i rgyu ma yin la gzhan nyid ni blo de'i rgyu yin pa'i phyir ro zhes bya bas ni ci ste bye brag pa dag 'dod pa ltar blta bar bya ba'i dngos po lta ba la sogs pa gnyis pa med pa /
dngos po gzhan la mi ltos pa'i chos can la gzhan nyid ces bya ba'i tshig gi don dang ldan pas gzhan nyid du rtog na /
de lta na yang de ni gyi na rtog pa tsam du zad kyi dngos su gzhan nyid yin par mi 'grub ste /
'di ltar 'jig rten na gzhan nyid kyi blo skye ba'i rgyu ni dngos po gzhan la ltos pa nyid yin te /
dper na bum pa la ltos nas snam bu gzhan zhes bya ba la sogs pa dag ni gzhan nyid kyi blo skye ba'i rgyu ma yin par grags pa de dag bye brag pa dag gi gzhan nyid kyi blo skye ba'i rgyu ma yin par gsal la /
gzhan nyid ces bya ba'i tshig gi don ni gzhan nyid kyi blo de'i rgyu yin par khas blangs pa'i phyir /
des na bye brag pa dag gis gnyis pa med pa dngos po gzhan la mi ltos pa'i chos can la gzhan nyid du brtags pa de ni 'jig rten la grags pa dang 'gal ba'i phyir gyi na la rtog pa tsam du zad do / /
gzhan dang gzhan ma yin pa nyid gzhan nyid dang ldan par rtog na yang /
don med pa nyid dang dgag pa mi mthun pa nyid du 'gyur ro zhes bya ba ni bye brag pa dag 'dod pa'i gzhan nyid ces bya ba'i tshig gi don dang ldan pas gzhan nyid du 'gyur ro zhes bya ba de yang /
dngos po snga nas gzhan nyid yin pa zhig gzhan nyid ces bya ba'i tshig gi don dang ldan par rtog gam /
gzhan ma yin pa nyid gcig gzhan nyid ces bya ba'i tshig gi don dang ldan par rtog grang na /
brtag pa snga ma ni don med pa nyid du 'gyur te dngos po snga nas gzhan nyid yin pa la yang gzhan nyid dang ldan par rtog pa don med pa nyid yin pa'i phyir ro / /
brtag pa phyi ma ni dgag pa mi mthun pa nyid du 'gyur te /
dngos po snga na gzhan nyid ma yin pa phyis gzhan nyid dang ldan par rtog pa mi mthun pa nyid yin pa'i phyir ro / /
dngos po brjod par bya ba ma yin pa dus phyis gzhan nyid dang ldan par rtog na yang zhes bya ba la sogs pas ni /
bye brag pa dag 'dod pa ltar blta bar bya ba la sogs pa'i dngos po snga na gcig pa nyid dang gzhan nyid du brjod par bya ba ma yin pa dus phyis gzhan nyid ces bya ba'i tshig gi don dang ldan pas gzhan nyid yin par rtog na yang dngos po ni gzhan nyid ces bya ba'i tshig gi don dang ldan par mi 'gyur bas de yang mi rung bar ston to / /
de nyid kyi rjes su dpag pa bstan pa'i phyir dngos po ni gzhan nyid dang ldan pa ma yin te /
dngos po yin pa'i phyir dper na brjod par bya ba ma yin pa de nyid kyi skad cig ma bzhin pas rang gi rjes su dpag pa la gnod do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na dngos po gcig pa nyid dang /
gzhan nyid du brjod par bya ba ma yin pa de nyid kyi skad cig ma ni dngos po yin pa'i phyir gzhan nyid ces bya ba'i tshig gi don dang ldan pa ma yin pa de bzhin du /
blta bar bya ba la sogs pa'i dngos po dang /
yang dngos po yin pa'i phyir gzhan nyid ces bya ba'i tshig gi don dang ldan pa ma yin pas /
des na bye brag pa dag rang gi dngos po nyid du rjes su dpag pas gzhan nyid dang ldan pa ma yin pas gzhan nyid dang ldan pa bsal ba'i phyir rang gi rjes su dpag pa la gnod do zhes bya ba'i tha tshig go / /
bye brag pa gzhan dag gis smras pa /
don dam par lta ba ni blta bar bya ba las gzhan ma yin te zhes dam bcas pa de'i don gang yin zhes bya ba la sogs pas ni /
sngar dbu ma pas don dam par lta ba ni blta bar bya ba las gzhan ma yin te /
brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba'i rang gi bdag nyid bzhin pas zhes dam bcas pa de la /
'dir bye brag pa dag las gzhan kha cig na re dbu ma pas dam bcas pa de'i don gang yin zhes gal rnam pa gnyis su rtog pa ston to / /
de la gal dang po bstan pa'i phyir gal te gzhan nyid de la mi 'jug go zhe na ni gtan tshigs ma nges pa nyid de mi mthun pa'i phyogs la yang ltos pa dang bcas pa nyid du 'jug pa'i phyir ro zhes bya ba smras te /
dbu ma pas don dam par lta ba ni blta bar bya ba las gzhan ma yin te zhes dam bcas pa de'i don gal te kho bo cag bye brag pa'i gzhan nyid ces bya ba'i tshig gi don de lta ba de la mi 'jug go zhes bya ba yin na ni /
des na dbu ma pa'i gtan tshigs brjod pa khyad par can sten pa nyid la ltos pa dang bcas pa nyid yin pa'i phyir zhes bya ba de ma nges pa nyid de /
ci'i phyir zhe na /
khyed kyis gzhan ma yin par dam bcas pa'i mi mthun pa'i phyogs gzhan yin pa'i dngos po la yang ltos pa dang bcas pa nyid ces bya ba de 'jug ste /
'di ltar gzhan nyid ces bya ba'i tshig gi don la ltos nas dngos po de yang gzhan zhes brjod pa'i phyir /
des na ci re zhig brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba'i rang gi bdag nyid bzhin du lta ba de la gzhan nyid ces bya ba'i tshig gi don de 'jug par mi 'gyur ba yin nam /
'on te brjod pa khyad par can sten pa nyid la ltos pa dang bcas pa nyid yin pa'i phyir mi mthun pa'i phyogs gzhan nyid du lta ba de la yang gzhan nyid ces bya ba'i tshig gi don de 'jug par 'gyur ba ma nges pa'i phyir ro / /
gal gnyis pa bstan pa'i phyir ci ste gzhan nyid rdzas kyi ngo bo nyid ma yin no zhe na ni grub pa la sgrub pa yin te /
gzhan nyid ni de'i ngo bo nyid yin pa'i phyir ro zhes bya ba smras te /
dbu ma pas don dam par lta ba ni blta bar bya ba las gzhan ma yin te zhes dam bcas pa de'i don ci ste kho bo cag bye brag pa'i gzhan nyid ces bya ba'i tshig gi don de lta ba la sogs pa rdzas kyi ngo bo nyid ma yin no zhes bya ba yin na ni des na dbu ma pa'i gtan tshigs brjod pa khyad par can sten pa nyid la ltos pa dang bcas pa nyid yin pa'i phyir zhes bya ba de grub pa la sgrub pa yin te /
ci'i phyir zhe na /
kho bo cag bye brag pa'i gzhan nyid ces bya ba'i tshig gi don de ni gzhan nyid ces bya ba'i tshig gi don de'i ngo bo nyid yin gyi /
lta ba la sogs pa rdzas kyi ngo bo nyid ma yin par kho bo cag gi phyogs la yang grub pa'i phyir ro / /
de skad ces zer ba de'i lan du 'dir 'grel pa byed pa nyid kyis /
de la 'dir zhes bya ba la sogs pas gtan tshigs ma nges pa nyid dang /
grub pa la sgrub pa nyid bsal ba'i lan go rims bzhin du ston to / /
de la re zhig gtan tshigs ma nges pa nyid bsal ba'i phyir brtag pa snga ma la yang ji skad bstan pa'i tshul gyis gzhan nyid bkag pa'i phyir mi mthun pa'i phyogs med pas ma nges pa nyid ma yin no zhes bya ba smras te gal te gzhan nyid yod na ni des gzhan de la ltos pa dang bcas pa nyid du 'jug pa'i phyir mi mthun pa'i phyogs yod pas ma nges pa nyid du yang 'gyur ba zhig na /
gang la brten te gang yin pa / /
de ni de las gzhan mi 'thad / /
ces bya ba la sogs pa'i 'thad pa ci skad bstan pa'i tshul gyis gzhan nyid bkag pa'i phyir mi mthun pa'i phyogs med pas de'i phyir ma nges pa nyid ma yin no / /
grub pa la sgrub pa nyid bsal ba'i phyir /
brtag pa gnyis pa la yang don dam par lta ba ni blta bar bya ba las gzhan ma yin no zhes bya ba la /
kho bo cag gi de la gzhan nyid kyi blo dang sgra'i spyod yul nyid kyi chos med do zhes bstan pa'i phyir pha rol po la sgrub pa de lta bu med pas grub pa la sgrub pa yang ma yin te zhes bya ba smras te /
kho bo cag gi sngar don dam par lta ba ni blta bar bya ba las gzhan ma yin te zhes dam bcas pa de'i don ni khyed kyi gzhan nyid ces bya ba'i tshig gi don de lta ba la sogs pa rdzas kyi ngo bo nyid ma yin no zhes bya bar dam bcas pa ma yin gyi /
lta ba de la khyed bye brag pa dag gis yongs su brtags pa gzhan nyid ces bya ba'i tshig gi don gzhan nyid kyi blo dang sgra'i spyod yul nyid kyi chos med do zhes dam bcas pa bstan pa'i phyir khyed pha rol po dag la sgrub pa de lta bu med pas khyed kyis lta ba la sogs pa dngos po gang la yang gzhan nyid ces bya ba'i tshig gi don gzhan nyid kyi blo dang sgra'i spyod yul nyid kyi chos med do zhes ston par mi nus pa'i phyir kho bo cag gi gtan tshigs de grub pa la sgrub pa yang ma yin no / /
de nyid kyi rjes su dpag pa bstan pa'i phyir don dam par gzhan nyid la gzhan nyid kyi ngo bo nyid med de /
spyi dang khyad par dang ldan pa'i phyir dper na gzugs nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs nyid ni gzugs zhes bya ba nyi tshe'i spyi dang spyi chen po dang bum pa'i gzugs dang snam bu'i gzugs zhes bya ba'i khyad par dang ldan pa'i phyir /
de la gzhan nyid ces bya ba'i tshig gi don gyi ngo bo nyid med pa de bzhin du /
bye brag pas brtags pa'i gzhan nyid ces bya ba'i tshig gi don de yang gzhan ma yin pa las log cing gzhan zhes bya ba'i spyi dang bum pa dang ldan pa'i gzhan dang /
snam bu dang ldan pa'i gzhan zhes bya ba'i khyad par dang ldan pa'i phyir de la yang gzhan nyid kyi ngo bo nyid med de /
des ni gzhan nyid ces bya ba'i tshig gi don gyi ngo bo nyid kyi dgag pa bstan to / /
yang na don dam par gzhan nyid ni gzhan nyid kyi blo dang sgra skye ba'i rgyu nyid ma yin te /
blo dang sgra khyad par can gyi rgyu yin pa'i phyir dper na gzugs nyid bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs nyid ni gzugs mthong na gzugs kyi blo dang sgra khyad par can skye ba'i rgyu yin pa'i phyir bye brag pa dag gis yongs su brtags pa'i gzhan nyid kyi blo dang sgra skye ba'i rgyu nyid ma yin pa de bzhin du bye brag pa dag gis yongs su brtags pa gzhan nyid ces bya ba'i tshig gi don kyang gzhan nyid kyi blo dang sgra khyad par can skye ba'i rgyu yin pa'i phyir gzhan nyid kyi blo dang sgra skye ba'i rgyu nyid ma yin te /
des ni bye brag pa dag gis yongs su brtags pa gzhan nyid ces bya ba'i tshig gi don de gzhan nyid kyi blo dang sgra skye ba'i rgyu nyid ma yin par bstan to / /
yang na don dam par gzhan nyid kyi blo ni gzhan nyid dang ldan pa'i blta bar bya ba la sogs pa'i yul dngos dang ldan pa ma yin te /
gzhan nyid kyi blo yin pa'i phyir dper na gzhan nyid blo gzhan nyid kyi yul can ma yin pa bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bye brag pa dag gis yongs su brtags pa gzhan nyid ces bya ba'i tshig gi don gyi blo ni gzhan nyid kyi blo yin pa'i phyir gzhan nyid ces bya ba'i tshig gi don de nyid kyi yul can ma yin te /
yon tan ni yon tan dang ldan pa ma yin la /
spyi yang spyi dang ldan pa ma yin no zhes brjod pa de bzhin du /
lta ba blta bar bya ba las gzhan yin no snyam pa'i blo yang gzhan nyid kyi blo yin pa'i phyir bye brag pa dag gis yongs su brtags pa'i gzhan nyid ces bya ba dang ldan pa'i blta bar bya ba la sogs pa'i yul dngos dang ldan pa ma yin te /
des ni gzhan no snyam pa'i blo ni bye brag pa dag gis yongs su brtags pa gzhan nyid ces bya ba'i tshig gi don dang ldan pa'i yul can ma yin par bstan to / /
rgyas par ni snga ma bzhin no zhes bya ba ni sngar gzhan yang gzhan nyid dang ldan pas gzhan nyid du 'dod na /
gnyis pa med par yang rang las gzhan nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par rang gi bdag nyid kyis tsha ba nyid du 'gyur ba bzhin no / /
gnyis pa med par dngos po gzhan la mi ltos pa'i chos can la gzhan nyid du rtog na yang rtog pa tsam du zad de /
dngos po gzhan la ltos pa nyid gzhan nyid kyi blo'i rgyu ma yin la /
gzhan nyid kyi blo de'i rgyu yin pa'i phyir ro / /
gzhan dang gzhan ma yin pa nyid gzhan nyid dang ldan par rtog na yang don med pa nyid dang dgag pa mi mthun pa nyid du 'gyur ro / /
dngos po brjod par bya ba ma yin pa dus phyis gzhan nyid dang ldan par rtog na yang /
dngos po ni gzhan nyid dang ldan pa yang ma yin te dngos po yin pa'i phyir dper na brjod par bya ba ma yin pa de nyid kyi skad cig ma bzhin pas rang gi rjes su dpag pa la gnod do zhes bstan pa de dag thams cad rgyas par 'dir yang sbyar bar bya ba yin no / /
yang gzhan yang 'di la gzhan nyid ces bya ba de gzhan la yod dam / /
gzhan ma yin pa la yod grang na zhes bya ba la sogs pas ni /
bye brag pa dag gis yongs su brtags pa gzhan nyid ces bya ba'i tshig gi don de gzhan nyid kyi dngos po la yod dam /
gzhan ma yin pa la yod grang na /
brtag pa de gnyi ga yang mi 'thad par ston to / /
des cir 'gyur zhes bya ba ni de gnyis la skyon ci yod ces pha rol po 'dri ba'i tshig yin no / /
de la re zhig brtag pa snga ma mi 'thad par bstan pa'i phyir /
gal te gzhan la yod do zhe na /
gzhan nyid gzhan la yod ma yin / /
de 'jug pa don med pa nyid du 'gyur ba'i phyir dang /
gzhan ni gzhan nyid dang bral bar pha rol po'i phyogs la yang grub pa'i phyir ro zhes bya ba smras te /
bye brag pa dag gis yongs su brtags pa gzhan nyid ces bya ba'i tshig gi don de ni gzhan nyid kyi dngos po la yod pa ma yin te /
ci'i phyir zhe na /
gzhan nyid kyi dngos po la gzhan nyid ces bya ba de 'jug pa don med pa nyid du 'gyur ba'i phyir dang /
bye brag pa nyid kyi phyogs la yang yon tan ni rdzas la 'jug gi yon tan nyid la mi 'jug pas /
gzhan zhes bya ba'i yon tan ni gzhan nyid dang bral bar grags pa'i phyir ro / /
brtag pa gnyis pa mi 'thad par bstan pa'i phyir ci ste gzhan ma yin pa la yod do zhe na /
de lta na yang /
gzhan ma yin la'ang yod ma yin / /
rang las kyang gzhan nyid yin par gyur na mi rung ba'i phyir ro zhes bya ba smras te /
bye brag pa dag gis yongs su brtags pa gzhan nyid ces bya ba'i tshig gi don de ni gzhan ma yin pa'i dngos po la yang yod pa ma yin te /
ci'i phyir zhe na /
gzhan ma yin pa'i dngos po gnyis pa med pa de gzhan nyid ces bya ba'i tshig gi don dang ldan pas gzhan nyid du brtag na gnyis pa med pa gcig pu de rang las gzhan nyid yin par gyur na mi rung ba'i phyir ro / /
yang gzhan yang gzhan nyid dang ldan pa ni de dang ldan du zin kyang de'i ngo bo nyid du 'gyur bar mi 'thad de ba lang dang ldan pa ba lang dang ldan du zin kyang ba lang nyid du 'gyur bar mi 'thad pa bzhin no zhes bya bas ni /
bye brag pa dag 'dod pa ltar dngos po ni gzhan nyid kyi ngo bo nyid ma yin mod kyi /
gzhan nyid ces bya ba'i tshig gi don dang ldan na dngos po yang gzhan nyid du 'gyur ro zhes zer ba de mi 'thad par ston te /
'dir dngos po gzhan nyid dang ldan du zin kyang gzhan nyid du mi 'gyur te /
de'i ngo bo nyid ma yin pa'i phyir ro zhes bya ba ni phyogs yin no / /
dper na lhas byin ba lang gi ngo bo nyid ma yin pa ba lang dang ldan pa ni ba lang dang ldan du zin kyang ba lang nyid du 'gyur bar mi 'thad de /
lhas byin ba lang gi ngo bo nyid ma yin pa'i phyir ro / /
de bzhin du dngos po gzhan nyid kyi ngo bo nyid ma yin pa gzhan nyid dang ldan pa yang gzhan nyid dang ldan du zin kyang gzhan nyid du mi 'gyur te /
dngos po gzhan nyid kyi ngo bo nyid ma yin pa'i phyir ro zhes bstan to / /
gzhan dag gis smras pa /
de dang ldan pas de'i bdag nyid du 'gyur ba ma yin mod kyi 'on kyang de'i blo dang sgra'i rgyu nyid yin no zhes bya ba ni bye brag pa dag na re dbu ma pas gzhan nyid dang ldan pa ni de dang ldan du zin kyang de'i ngo bo nyid du 'gyur bar mi 'thad de zhes bshad pa de ni grub pa nyid sgrub pa yin te /
ci'i phyir zhe na /
kho bo cag kyang dngos po gzhan de dang ldan pas gzhan de'i bdag nyid du 'gyur bar mi 'dod de /
de'i ngo bo nyid ma yin pa'i phyir ro / /
'on kyang dngos po gzhan nyid de dang ldan na gzhan de'i blo dang sgra'i rgyu nyid yin par 'dod do zhes zer ba'i tshig yin no / /
'di skad bstan te /
dngos po gzhan nyid kyi ngo bo nyid ma yin pa de gzhan nyid ces bya ba de dang ldan pas gzhan nyid ces bya ba de'i bdag nyid du 'gyur ba ma yin gyi dngos po gzhan nyid kyi ngo bo nyid ma yin pa de gzhan nyid ces bya ba de dang ldan na gzhan nyid ces bya ba de'i blo dang sgra'i rgyu nyid du 'gyur ro zhes bya ba'i tha tshig go zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni dgag pa smras zin pa'i phyir lan du mi rung ngo zhes bya ba smras te /
de ni sngar yang don dam par gzhan nyid ni gzhan nyid kyi blo dang sgra skye ba'i rgyu nyid ma yin te /
blo dang sgra khyad par can gyi rgyu yin pa'i phyir dper na gzugs nyid bzhin no zhes bshad pas dgag pa smras zin pa'i phyir lan du mi rung ngo / /
gal te gzhan nyid kyis gzhan 'di ni gzhan no zhes gsal bar byed pa'i phyir /
de'i ngo bo nyid kyang ma yin la de dang ldan pa don med pa nyid du yang mi 'gyur ro zhe na zhes bya ba ni bye brag pa dag gzhan nyid ces bya ba'i tshig gi don dang ldan pas dngos po gzhan nyid kyi ngo bo nyid ma yin pa yang gzhan zhes bya ba'i blo dang sgra'i rgyu nyid du 'gyur bar 'dod pa dbu ma pas sun phyung ba de'i lan 'debs pa'i tshig yin te /
de dag na re dngos po gzhan yin yang 'di ni gzhan yin no zhes bya bar mi gsal ba gang yin pa de gzhan nyid ces bya ba'i tshig gi don dang ldan pa na /
gzhan nyid ces bya ba'i tshig gi don des dngos po gzhan 'di ni gzhan yin no zhes gsal bar byed pa'i phyir dngos po ni gzhan nyid ces bya ba de'i ngo bo nyid kyang ma yin la gzhan nyid ces bya ba de dang ldan pa don med pa nyid du yang mi 'gyur bas /
khyed dbu ma pa dag gis dngos po gzhan yin pa gzhan nyid ces bya ba'i tshig gi don dang ldan par rtog na don med pa nyid du 'gyur ro zhes gang smras pa de mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
gsal bar byed mas gsal bar bya ba'i don gsal ba'i ngo bo nyid du gsal bar byed pa'i phyir gzhan nyid kyis gzhan nyid 'di ni gzhan yin no zhes gsal bar byed pas gzhan nyid kyis de gsal bar byed pa don med pa nyid du 'gyur ba'i phyir dang /
gzhan nyid ma yin pas ni 'di gzhan yin no zhes gsal bar byar mi rung ba'i phyir ro zhes bya ba smras te /
dper na gsal bar byed pas mar me lta bus gsal bar bya ba bum pa lta bu yod pa'i don dbang po'i mngon sum la sogs par gsal ba'i ngo bo nyid du gsal bar byed pa'i phyir 'dir yang gsal bar byed pa mar me lta bu ni gzhan nyid ces bya ba'i tshig gi don yin la /
gsal bar byed pa bum pa lta bu ni dngos po gzhan zhes bya ba yin pas gsal bar byed pa gzhan nyid kyis gsal bar bya ba dngos po gzhan 'di ni gzhan yin no zhes blo dang sgra'i spyod yul nyid du gsal bar byed pas /
de lta na gzhan nyid ces bya ba'i tshig gi don des dngos po gzhan ni gzhan yin no zhes gsal bar byed pa ni don med pa nyid du 'gyur ba'i phyir dang /
gzhan nyid ma yin pas ni dngos po 'di gzhan yin no zhes gsal bar bya bar mi rung ba'i phyir bye brag pa'i tshig de ni rigs pa ma yin no /
'di skad bstan te /
gzhan nyid kyis gsal bar bya ba'i dngos po gzhan de gzhan nyid du gsal ba zhig gzhan nyid kyis gsal bar byed dam /
'on te gzhan nyid du mi gsal ba zhig gzhan nyid kyis gsal bar byed grang na /
brtag pa snga ma ni don med pa nyid du 'gyur la brtag pa phyi ma ni dgag pa mi mthun pa nyid du 'gyur ro / /
de bzhin du dngos po gzhan gsal bar byed pa'i tshig gi don gzhan nyid ces bya ba de yang gzhan nyid du gsal ba zhig gis dngos po gzhan gsal bar byed dam /
'on te gzhan nyid du mi gsal ba zhig gis dngos po gzhan gsal bar byed grang na /
de la yang brtag pa snga ma la ni gsal bar byed pa bdag nyid dang gang dag la de yod pa na mi gsal ba med pas gsal bar bya mi dgos pa'i phyir dang /
brtag pa phyi ma la ni bdag nyid mi gsal bas gzhan gsal bar byed mi nus pa'i phyir bye brag pa dag gi tshig de rigs pa ma yin no / /
'di ni phyogs tsam zhig bstan pa yin te zhes bya ba ni bye brag pa dag gis brtags pa'i gzhan nyid mi 'thad pas /
phrad pa med par bsgrubs pa ci skad smos pa 'di ni phyogs tsam zhig bstan pa yin te /
phyogs 'dis bye brag pa dag 'dod pa'i tshig gi don lhag ma rnams kyang de bzhin du dgag pa ston to / /
phyogs 'dis dgag pa lhag ma dag gang zhe na /
de'i phyir 'dis spyi dang khyad par dang yod pa nyid dang tshad ma la sogs pa dag kyang dgag par bya'o zhes bya ba smras te /
bye brag pa'i gzhung las dngos po gang la spyi dang khyad par yod pa de ni spyi dang khyad par dang ldan pa yin par 'dod de /
dper na ba lang zhes bya ba ni spyi yin la ba lang la gzhan las khyad par du gyur pa ni khyad par yin te /
de la yang ba lang gi dngos po nyid ni spyi yang ma yin khyad par yang ma yin mod kyi /
spyi dang khyad par zhes bya ba'i tshig gi don dang ldan pas ba lang gi dngos po nyid la yang spyi dang khyad par yod par brjod do zhes zer te /
de dgag pa yang spyi dang /
khyad par dang ldan pas spyi dang khyad par nyid du 'dod na spyi dang khyad par med pa yang rang las spyi dang khyad par nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par yang rang gi bdag nyid kyis tsha ba nyid du 'gyur ba bzhin no / /
spyi dang khyad par med pa dngos po gzhan la mi ltos pa'i chos can la spyi dang khyad par nyid du rtog na yang rtog pa tsam du zad de /
dngos po gzhan la ltos pa nyid spyi dang khyad par nyid kyi blo'i rgyu ma yin la spyi dang khyad par nyid ni blo de'i rgyu yin pa'i phyir ro / /
spyi dang khyad par ram spyi dang khyad par ma yin pa nyid spyi dang khyad par nyid dang ldan par rtog na yang don med pa nyid dang dgag pa mi mthun pa nyid du 'gyur ro / /
dngos po brjod par bya ba ma yin pa dus phyis spyi dang khyad par nyid dang ldan par rtog na yang /
dngos po ni spyi dang khyad par nyid dang ldan pa ma yin te /
dngos po yin pa'i phyir dper na brjod par bya ba ma yin pa de nyid kyi skad cig ma bzhin pas /
rang gi rjes su dpag pa la gnod do zhes bya ba la sogs pa sngar ji skad bstan pa'i lugs bzhin du ci rigs par dgag par bya'o / /
de bzhin du yod pa nyid ces bya ba yang rdzas dang yon tan la sogs pa dngos po rnams ni yod pa zhes mi bya mod kyi /
yod pa nyid ces bya ba'i tshig gi don dang ldan pas rdzas dang yon tan dang las la sogs pa'i dngos po dag la yod pa nyid kyi blo skye bas de'i phyir yod pa nyid dang ldan pas /
rdzas dang yon tan dang las la sogs pa'i dngos po rnams kyang yod pa nyid ces bya bar 'dod la /
tshad ces bya ba yang dngos po'i ngo bo nyid la ni ring thung la sogs pa'i tshad yod pa ma yin mod kyi /
tshad ces bya ba'i tshig gi don dang ldan pas dngos po rnams la ni ring thung la sogs pa'i blo skye bas de'i phyir tshad dang ldan pas dngos po rnams la ring thung la sogs pa'i blo skye bar 'dod ces grag go / /
de dgag pa yang yod pa nyid dang tshad dang ldan pas yod pa nyid dang tshad nyid du 'dod na /
yod pa nyid dang tshad med pa yang rang las yod pa nyid dang tshad nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par yang rang gi bdag nyid kyis tsha ba nyid du 'gyur ba bzhin no / /
yod pa nyid dang tshad med pa dngos po gzhan la mi ltos pa'i chos can la yod pa nyid dang tshad nyid du rtog na yang rtog pa tsam du zad de /
dngos po gzhan la ltos pa nyid dang tshad nyid kyi blo'i rgyu ma yin la yod pa nyid dang tshad nyid ni blo de'i rgyu yin pa'i phyir ro / /
yod pa nyid dang tshad dam yod pa nyid dang tshad med pa nyid yod pa nyid tshad nyid dang ldan par rtog na yang don med pa nyid dang /
dgag pa mi mthun pa nyid du 'gyur ro /
dngos po brjod par bya ba ma yin pa dus phyis yod pa nyid dang tshad nyid dang ldan par rtog na yang dngos po ni yod pa nyid dang tshad dang ldan pa ma yin te /
dngos po yin pa'i phyir dper na brjod par bya ba ma yin pa de nyid kyi skad cig ma bzhin pas rang gi rjes su dpag pa la gnod do zhes bya ba la sogs pa sngar ji skad bstan pa'i lugs bzhin du ci rigs par dgag par bya'o /
sogs pa'i sgras bsdus pa bye brag pa'i tshig gi don drug po dag gi yan lag gzhan dag dgag pa'i rim pa yang de bzhin du ci rigs par sbyar te brjod par bya'o /
de'i phyir de ltar gzhan nyid mi 'thad pas gtan tshigs ji skad smos pa ma grub pa med do zhes bya ba ni skabs kyi mjug bsdu ba yin te /
de ltar bye brag pa dag gi gzhan nyid ces bya ba la sogs pa'i tshig gi don mi 'thad pas dbu ma pa'i gtan tshigs brjod pa khyad par can sten pa nyid la ltos pa dang bcas pa nyid yin pa'i phyir zhes bya ba'i gtan tshigs kyi don grub po / /
gzhan dag gis smras pa /
gzhan nyid kyi mtha' dang gzhan ma yin pa nyid kyi mtha' gnyis te /
de la gal te khyed kyis gzhan nyid kyi mtha' med do zhes de dgag pa yin pas gzhan ma yin pa nyid kyi mtha' yongs su gzung ba byas pa des na mdzad pa'i mtha' la gnod par 'gyur ro zhes bya ba ni pha rol po dag rigs pa can gyi sgyu thabs kyis dbu ma pas gzhan nyid kyi mtha' bkag pas gzhan ma yin pa nyid kyi mtha' bzung bas mtha' gnyis spang ba'i tshul la gnod par 'gyur ro zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
ci skad bstan pa'i tshul gyis re zhig gzhan nyid med do zhes bya ba de bstan zin pas /
gzhan nyid yod pa ma yin na /
gzhan nam de nyid yod ma yin / /
gzhan la ltos pas sam de bkag pas gzhan ma yin pa nyid grub pas tha snyad pa yin pa'i phyir dang /
gzhan nyid ma grub pas gzhan ma yin pa nyid kyang med pa'i phyir ro zhes bya bar dgongs so zhes bya ba smras te /
kho bos med par dgag pa'i tshul gyis gzhan nyid bkag pas ma yin par bkag pa'i tshul du gzhan ma yin pa nyid yongs su ma bzung ba'i phyir gzhan nyid yod pa ma yin na gzhan nam gzhan ma yin pa de nyid kyang yod pa ma yin no / /
ci ltar zhe na /
gzhan la ltos pas sam gzhan de bkag pas gzhan ma yin pa nyid tha snyad du grub pas /
de ni dper na ring po la ltos nas thung ngur gdags pa tha snyad pa yin pa bzhin du tha snyad pa yin pa'i phyir don dam par yod pa ma yin pa dang /
gzhan nyid ma grub pas gzhan ma yin pa nyid kyang med pa'i phyir dper na bram ze ma grub pas bram ze las gzhan pa nyid kyang ma grub pa bzhin no zhes bya bar dgongs so / /
ci ltar de dgag ce na zhes bya ba ni pha rol po dag gzhan ma yin pa nyid ci ltar dgag ces dri ba'i tshig yin no / /
de'i lan du don dam par lta ba po ni blta bar bya ba dang gzhan ma yin pa nyid ma yin te /
brjod pa khyad par can sten pa nyid la ltos pa dang bcas pa nyid yin pa'i phyir dper na blta bar bya ba'i rang gi bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na blta bar bya ba ni brjod pa khyad par can sten pa nyid la ltos pa dang bcas pa nyid yin pa'i phyir rang gi bdag nyid dang gzhan ma yin pa nyid ma yin pa de bzhin du lta ba po yang brjod pa khyad par can sten pa nyid la ltos pa dang bcas pa nyid yin pa'i phyir blta bar bya ba dang gzhan ma yin pa nyid ma yin no / /
de bzhin du yod pa nyid dang /
rgyu nyid dang /
'bras bu nyid dang /
lan 'ga' shes pa log pa'am /
the tshom can gyi yul nyid dang /
rkyen gyi dbye bas tha dad pa nyid kyi phyir ro zhes bya ba la sogs pa'i gtan tshigs dag gis kyang rjes su dpag pa rgyas par bstan par bya'o zhes bya bas ni dam bcas pa dang /
dpe snga ma'i gtan tshigs ni 'di dag kyang yin par sbyar ro / /
de'i phyir de ltar gzhan ma yin pa nyid kyang bkag pa'i phyir mdzad pa'i mtha' la gnod par mi 'gyur ro zhes bya ba ni rjes su dpag pa de nyid kyi mjug bsdu ba yin no / /
gang gi phyir de ltar gcig pa nyid la sogs pa dag ma grub pa de'i phyir /
de ni de dang phrad pa med / /
gzhan yang gzhan dang phrad mi 'gyur / /
zhes rab tu byed pa bstan pa'i nang nas 'byung ba'i dbang gis mjug bsdu'o zhes bya ba ni spyi'i mjug bsdu ba dang tshad ma'i 'bras bu yin no / /
da ni rtog ge ba kha cig da ltar phrad bzhin pa dang /
sngar phrad zin pa dang /
phrad pa po yod pa'i sgo nas phrad pa yod par bsgrub pa dgag par bya ste /
de la re zhig de dag gi phyogs snga ma bstan pa'i phyir gang la la 'di skad ces 'dod chags dang chags pa dag phrad pa yod pa nyid de phrad bzhin pa yod pa'i phyir dper na 'o ma dang chu dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'o ma dang chu dag la ni da ltar phrad bzhin pa yod pa'i phyir /
phrad pa yod pa nyid yin pa de bzhin du 'dod chags dang chags pa dag la yang da ltar phrad bzhin pa yod pa'i phyir phrad pa nyid de des ni de ltar phrad bzhin pa yod pa'i sgo nas phrad pa yod par sgrub po / /
yang na phrad pa de dang ldan pa'i phrad pa yod pa nyid de mthar thug pa'i sgrar brjod pa'i phyir dper na lcags sgrog la sogs pas bcings pa bzhin pas phrad pa phrad pa dang ldan pa'i phrad pa mthar thug pa'i sgrar brjod pa de yang yod do zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na lcags sgrog la sogs pas bcings pa ni bcings zin to zhes mthar thug pa'i sgrar brjod pa'i phyir de la phrad pa yod pa nyid yin pa de bzhin du phrad zin pa phrad pa de dang ldan pa la yang phrad zin no zhes mthar thug pa'i sgrar brjod pa'i phyir phrad pa yod pa nyid yin pas phrad zin pa phrad pa dang ldan pa'i phrad pa mthar thug pa'i sgrar brjod pa de yang yod de /
des ni phrad zin pa yod pa'i sgo nas phrad pa yod par sgrub po / /
de bzhin du don dam par phrad pa po de dang ldan pa'i phrad pa yod pa nyid de brjod pa khyad par can gyis brjod par bya ba yin pa'i phyir dper na zas dang 'brel bas brjod pa khyad par can gyi cha la brten pa'i za ba po bzhin pas phrad pa po brjod pa khyad par can gyis brjod par bya ba'i phrad pa po de yang yod pas zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na zas za ba'i za ba po ni zas za bas za ba po yin no zhes brjod pa khyad par can gyis brjod par bya ba yin pa'i phyir de la zas dang phrad pa yod pa nyid yin pa de bzhin du phrad pa de dang ldan pa'i phrad pa po yang phrad pa po yin no zhes brjod pa khyad par can gyis brjod par bya ba yin pa'i phyir de la yang phrad pa yod pa nyid yin pas phrad pa po brjod pa khyad par can gyis brjod par bya ba'i phrad pa po de yang yod de des ni phrad pa po yod pa'i sgo nas phrad pa yod par sgrub po / /
de'i phyir phrad pa yod pa nyid do zhes zer ro zhes bya ba ni rjes su dpag pa gsum char gyi mjug bsdu ba dang tshad ma'i 'bras bu yin no / /
de skad ces zer ba de'i lan du 'dir 'grel pa byed pa nyid kyis /
de'i phyir bshad pa /
phrad bzhin pa dang phrad pa dang / /
phrad pa po yang yod ma yin / /
sgrub pa ci skad bstan pas gzhan nyid mi srid pa'i phyir ro zhes bya bar dgongs so zhes bya ba smras te /
'dir yang snga ma bzhin du gzhan nyid mi 'thad pas phrad pa bzhin pa dang phrad zin pa dang phrad pa po yod pa ma yin no zhes bya bar dgongs so / /
de la 'dir rab tu byed pa'i don ni pha rol pos rab tu byed pa'i dang por sgrub pa smras pa'i skyon brjod pas phrad pa ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
phrad pa brtag pa'i rab tu byed pa bcu bzhi pa'i skabs 'dir rab tu byed pa'i don tshad ma'i 'bras bur lta ba ni pha rol pos sngar rab tu byed pa 'di'i dang por dngos po rnams don dam par yod par sgrub pa'i phyogs snga ma don dam par dngos po rnams ngo bo nyid yod par shes par bya ste /
de dag la brten nas phrad pa bstan pa'i phyir ro zhes bya ba la sogs pa'i sgrub pa smras pa'i skyon brjod pas phrad pa ngo bo nyid med pa nyid du bstan pa yin no / /
phrad pa ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs la phrad pa'am 'bral ba med do / /
de bzhin du tshor ba dang /
'du shes dang /
'du byed rnams dang /
rnam par shes pa la yang phrad pa'am 'bral ba med do / /
gzugs dang /
tshor ba dang /
'du shes dang /
'du byed rnams dang /
rnam par shes pa la yang phrad pa'am 'bral ba med pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba smras te /
'di ltar yid ches pa'i lung de dag la sogs pa grub pa ni phrad pa ngo bo nyid med pa nyid du bstan pa'i yon tan dang khungs yin te /
de'i phyir kho bos rang gi bsam pas rtog ge skam po tsam gyis bsgrubs pa ma yin te /
lung de dag kyang yod do / /
gang gi phyir de ltar theg pa chen po'i mdo sde mtha' yas pa dag las phrad pa ngo bo nyid med pa nyid du bstan pa de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang /
'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba /
dbu ma'i rtsa ba'i 'grel pa shes rab sgron ma las phrad pa brtag pa zhes bya ba ste rab tu byed pa bcu bzhi pa rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
bam po lnga bcu gsum pa /
da ni de bzhin du stong pa nyid kyi mi mthun pa'i phyogs kyi khyad par dgag pas rten cing 'brel par 'byung ba chad pa med pa dang rtag pa med pa bstan pa'i don gyi dbang gis rab tu byed pa bco lnga pa brtsam mo zhes bya ba la dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su /
dngos po thams cad skye ba med par dam bcas pa mdzad pas /
'dir yang sngar bstan bcos mdzad pas ci ltar dam bcas pa de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni rab tu byed pa snga ma'i skabs su bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du sgrub pa'i phyogs snga ma nye bar gzhag pa 'og nas /
khyed dngos po rnams ngo bo nyid med do zhes smra ba'i dam bcas pa la rang gi tshig dang 'gal ba'i skyon yod do zhes bya ba la sogs pa dngos po rnams ngo bo nyid yod pa nyid du sgrub pa'i gtan tshigs bdag gi dngos po dang /
gzhan gyi dngos po dang /
dngos po yod pa dang /
dngos po med pa dag yod par gzhung 'dzugs pa yin no / /
de dgag pas zhes bya ba ni stong pa nyid kyi mi mthun pa'i phyogs kyi khyad par de dgag pa'i dbang du byas nas rab tu byed pa bco lnga pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas rten cing 'brel bar 'byung ba chad pa med pa dang rtag pa med pa bstan pa'i don gyi dbang gis rab tu byed pa bco lnga pa brtsam mo zhes bya ba smras te /
dngos po dang dngos po med pa brtag pa'i rab tu byed pa bco lnga pa'i gzhung 'og nas 'byung ba 'di'i don ni shes rab kyi pha rol tu phyin pa las /
bdag gi dngos po stong pa nyid dang /
gzhan gyi dngos po stong pa nyid dang /
dngos po stong pa nyid dang /
dngos po med pa stong pa nyid ces gsungs pa'i don rnam par bshad pas rten cing 'brel par 'byung ba chad pa med pa dang /
rtag pa med pa'i khyad par dang ldan pa bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
rten cing 'brel par 'byung ba chad pa med pa dang /
rtag pa med pa'i khyad par dang ldan pa bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir yang thabs dang thabs las byung ba'i 'bras bu dang po kho nar bstan to / /
gal te pha rol po dag 'di skad ci ltar bdag gi dngos po dang /
gzhan gyi dngos po dang /
dngos po yod pa dang /
dngos po med pa dgag pas rten cing 'brel par 'byung ba chad pa med pa dang /
rtag pa med pa'i khyad par dang ldan pa nyid bstan par bya zhe na /
gang gi phyir bdag gi dngos po dang gzhan gyi dngos po dag la yod pa nyid kyi mtshan nyid pas dngos po de dag ma skyes pa'i phyir rtag pa med la /
ma skyes pa la 'jig pa med pa'i phyir chad pa med pas de'i phyir de ltar bdag gi dngos po dang /
gzhan gyi dngos po dang /
dngos po yod pa dang /
dngos po med pa dgag pas rten cing 'brel par 'byung ba chad pa med pa dang /
rtag pa med pa'i khyad par dang ldan pa nyid grub po / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir 'dir smras pa zhes bya ba la sogs pa smras te /
rang gi sde pa la sogs pa dag de ltar don dam par dngos po rnams ngo bo nyid yod par shes par bya ste /
de dag la brten nas phrad pa bstan pa'i phyir ro zhes zer ba'i gtan tshigs sun phyung ba dngos po rnams ngo bo nyid med pa nyid du bstan kyang de dag la mngon par zhen pa kha cig gis de mi bzod pas yang de dag 'di skad ces zer ro zhes bya bar sbyar ro / /
de'i phyir khyed dngos po rnams ngo bo nyid med do zhes smra ba'i dam bcas pa la rang gi tshig dang 'gal ba'i skyon yod de /
de nyid kyis don de la skur pa btab pa'i phyir dper na smras pa thams cad brdzun no zhes bya ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na drang srong b+ha ra tas rang gi tshig 'ba' zhig bden gyi gzhan gyis smras pa thams cad brdzun par sgrub pa'i phyir smras pa thams cad brdzun no zhes smras pa de nyid kyis rang gi tshig bden par sgrub pa'i don de la skur pa btab pa'i phyir rang gi tshig dang 'gal ba'i skyon yod do / /
smras pa thams cad ces bya ba'i nang du rang gis smras pa yang 'dus pas des na rang gi tshig kyang brdzun par 'gyur ba de bzhin du khyed dbu ma pas dngos po rnams ngo bo nyid med do zhes smras pa'i tshig gis kyang /
dngos po rnams zhes bya ba de nyid kyis ngo bo nyid med do zhes bya ba'i don de la skur pa btab pa'i phyir rang gi tshig dang 'gal ba'i skyon yod do / /
'dir yang gal te ngo bo nyid med pa yin na ni ci ltar dngos po yin /
ci ste dngos po yin na ni ngo bo nyid med pa ma yin pas zhes bya ba ni nye bar sbyar ba'i sbyor ba yin te /
dngos po zhes bya ba dang ngo bo nyid med pa zhes bya ba ni dgag pa mi mthun pa yin pas khyed kyis dngos po zhes smras pa de nyid kyis ngo bo nyid med pa zhes bya ba'i don de la skur pa btab pa yin no / /
dam bcas pa la de nyid kyis don de la skur pa btab pa'i skyon yod do zhes bya ba ni mjug bsdu ba yin te /
dngos po zhes smras pa de nyid kyis ngo bo nyid med pa zhes bya ba'i don de la skur pa btab pa'i phyir khyed kyis dam bcas pa la rang gi tshig dang 'gal ba'i skyon yod do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa zhes bya ba la sogs pa smras te /
pha rol po la dngos po rnams ngo bo nyid yod pa nyid du sgrub pa'i dpe med pa'i phyir dang /
dbu ma pas dam bcas pa la skur pa ma btab pa'i phyir dang /
tha snyad kyi dngos po ma bkag pa'i phyir dang /
dngos po ngo bo nyid med pa'i lan btab zin pa'i phyir kho bo'i sgrub pa 'di la skyon med do zhes ston to / /
de la pha rol po la dngos po rnams ngo bo nyid yod pa nyid du sgrub pa'i dpe med par bstan pa'i phyir don dam par dngos po rnams ngo bo nyid yod pa yin te /
dper na che ge mo zhig bzhin no zhes bya ba'i rjes su 'gro ba med pa'i phyir 'di la skyon med do zhes bya ba smras so / /
dbu ma pas dam bcas pa la skur pa ma btab par bstan pa'i phyir /
don dam par dngos po rnams ngo bo nyid yod pa nyid du khas blangs nas ngo bo nyid med pa nyid du dam bcas pa'i phyir des na dam bcas pa'i don la skur pa ma btab pas gtan tshigs kyi don ma grub pa nyid ma yin pas 'di la skyon med do zhes bya ba smras so / /
dbu ma pas tha snyad kyi dngos po ma bkag par bstan pa'i phyir /
tha snyad du yang dngos po rnams kyi ngo bo nyid sgyu ma'i ngo bo nyid bzhin du dam bcas pa la de bzhin du skur pa ma btab pa'i phyir 'di la skyon med do zhes bya ba smras so / /
dbu ma pas dngos po ngo bo nyid med pa'i lan btab zin par bstan pa'i phyir /
rten cing 'brel par 'byung ba ni skye ba med do zhes bya bas lan btab zin pa'i phyir 'di la skyon med do zhes bya ba smras so / /
mkhas par rlom pa gzhan dag gzhan du phyir zlog par byed de / /
de dag ngo bo nyid gang gis ngo bo nyid med pa nyid du 'dod de /
gal te rang gi rnam par rtog pa'i bzos sbyar ba'i ngo bo nyid sgro btags nas ma grub po zhe na ni grub pa la sgrub pa yin no / /
ci ste de dag rgyu dang rkyen las byung ba'i ngo bo nyid gang yin pa des ngo bo nyid med pa nyid do zhe na ni de ni rigs pa ma yin te /
mngon sum dang grags pa'i gnod pas gnod par 'gyur ba'i phyir ro zhes bya ba ni 'dir rang gi sde pa gang zag bdag med pa'i tshul tsam la mkhas su re ba dag 'di skad ces khyed dbu ma pas dngos po rnams ngo bo nyid med pa nyid du 'dod pa de gal te gzhan mu stegs can dag gi rang gi rnam par rtog pa'i bzos sbyar ba'i gang zag ngo bo nyid sgro btags nas ma grub po zhes bya bar sgrub na ni kho bo cag gi phyogs la yang grub pas grub pa la sgrub pa yin no / /
ci ste chos kyi ngo bo nyid rgyu dang rkyen las byung ba ngo bo nyid med do zhes bya ba bsgrub na ni mngon sum dang grags pa'i gnod pas gnod par 'gyur ba'i phyir de ni rigs pa ma yin no zhes zer ba yin no / /
de skad ces zer ba de'i lan du 'grel pa byed pa nyid kyis 'dir bshad pa /
don med par rnam par shes pa rnam par brtags pa'i dngos po'i gzugs la dmigs pa'i skye ba khas ma blangs pa'i phyir dang /
dngos po yod pa nyid bkag pa'i phyir dang /
'jig rten gyi tha snyad ma spangs pa'i phyir mngon sum dang grags pa'i gnod pa med pas kho bo cag gi phyogs la /
gang gis gang la gnod pa yang med do zhes bya ba smras te /
gzhan mu stegs can dag gi rnam par rtog pa'i bzos sbyar ba'i gang zag ngo bo nyid sgro btags pa ma grub po zhes bya bar mi sgrub pas grub pa la sgrub pa'i skyon gyi lan ni gdab mi dgos so / /
chos kyi ngo bo nyid rgyu dang rkyen las byung ba ngo bo nyid med do zhes bya bar sgrub na mngon sum dang grags pa'i gnod pas gnod par 'gyur ro zhes zer ba de'i lan du dbu ma pas don dam par rnam par shes pa rnam par brtags po'i dngos po la dmigs pa'i skye ba yang khas ma blangs la /
dngos po thams cad kyi yod pa nyid kyang bkag pa'i phyir dang /
kun rdzob kyi tha snyad du dngos po brjod pa yang ma spangs pa'i phyir gang gis gang la gnod pa yang med do zhes bstan to / /
mngon sum gyi gnod pa yod par rtog par 'dod na de yang rigs pa ma yin te /
mngon sum du dmigs pa'i dngos po mngon sum du yod pa nyid du bstan par bya dgos na de yang ma grub pa'i phyir ro zhes bya ba ni gal te pha rol po dag 'di skad ces dbu ma pa chos kyi ngo bo nyid rgyu dang rkyen las byung ba ngo bo nyid med do zhes bya bar bsgrubs pas 'jig rten gyi tha snyad ma spangs pa'i phyir grags pa'i gnod pa med kyang mngon sum gyi gnod par 'gyur ro zhe na /
de yang rigs pa ma yin te don dam par dngos po mngon sum du dmigs pa zhig yod na ni de skad byar yang rung grang na /
de yang ma grub pa'i phyir mngon sum gyi gnod pa yang med do / /
'dir gal te pha rol po dag 'di skad ces da ltar dngos po ngo bo nyid yod pa rgyu dang rkyen las skye ba mngon sum du snang bas ngo bo nyid med pa nyid ma yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis gal te don dam par dngos po 'ga' zhig rnam pa 'ga' zhig gis yod par gyur na rang gi bdag nyid kyis yod pa de'i skye ba don med par 'gyur te /
ngo bo nyid ni rgyu rkyen las / /
'byung bar rigs pa ma yin no / /
ngo bo nyid med par smra ba'i phyogs la zhes bya ba'i tshig gi lhag ma'o zhes bya ba smras te /
ngo bo nyid yod par smra ba'i phyogs la ngo bo nyid ni mi 'gyur ba bcos ma ma yin pas rgyu dang rkyen las 'byung bar mi rigs so zhes glags yod pa'i tshig tu bstan to / /
ngo bo nyid dang 'byung ba'i tshig gi don bstan pa'i phyir ngo bo nyid ni rang gi ngo bo ste /
rang gi bdag nyid ces bya ba'i tha tshig go / /
'byung ba ni skye'o zhes bya ba smras so / /
ci ste 'byung bar mthong bas bsnyon par mi nus so zhe na zhes bya ba ni /
ci ste pha rol po dag na re da ltar phyi nang gi dngos po thams cad rgyu dang rkyen las 'byung bar mthong bas /
ngo bo nyid med do zhes bsnyon par mi nus so zhes zer na'o / /
de'i lan du de yang rgyu dang rkyen gzhan la rag las pa yin pas zhes bya ba smras te /
rgyu dang rkyen las byung ba'i ngo bo nyid gang yin pa de ni bcos ma yin pas ngo bo nyid ma yin no zhes skabs kyi don bstan to / /
rgyu zhes bya ba'i mtshan nyid bstan pa'i phyir /
rgyu dang rkyen las byung ba yi / /
ngo bo nyid ni byas par 'gyur / /
de la rgyu ni thun mong ma yin pa dang /
rang gi don dang de ma thag pa dang cha mthun pa skyed pa gcig pu gang yin pa'o zhes bya ba smras te /
gang gis 'bras bu de nyid skyed kyi gzhan dang thun mong ma yin pa dang /
rdzas kyi rgyud de nyid skyed cing rang gi byed pa dang /
rang gi ngo bo zhigs ma thag tu 'bras bu skyed pas de ma thag pa dang 'bras bu cha mthun pa skyed pa khams drug lta bu ma yin pa gcig pu gang yin pa de ni rgyu'i mtshan nyid do / /
rkyen gyi mtshan nyid bstan pa'i phyir /
rkyen ni de las bzlog pa ste / /
lhan cig byed pa dag go zhes bya ba smras te /
rgyu'i mtshan nyid las bzlog pa'o / /
byas pa ni bcos ma zhes bya ba'i tha tshig go zhes bya ba ni ngo bo nyid ma yin pa zhes bya ba'i don to / /
de la 'dir mi mthun pa'i phyogs las bzlog pas phyogs kyi chos mngon no zhes bya ba'i tshig gi don te zhes bya ba ni ngo bo nyid med pa'i mi mthun pa'i phyogs ni ngo bo nyid yod pa ste /
de las bzlog pas ngo bo nyid med pa'i phyogs kyi chos gtan tshigs ni rgyu dang rkyen las byung ba yin par mngon no zhes bya ba'i tshig gi don to / /
de shes par byed pa'i dpe bstan pa'i phyir /
dper na sgra ni rtag pa dang ldan pa yin no / /
rtag pa ni byas pa ma yin pa'i phyir ro / /
rtag pa la ni byas pa nyid med la sgra la ni byas pa nyid yod pas de'i phyir sgra ni mi rtag ste byas pa'i phyir ro zhes bya ba de bzhin du /
'dir yang ngo bo nyid ni rgyu dang rkyen rnams las 'byung bar mi rigs te /
rgyu dang rkyen rnams las byung ba'i ngo bo nyid ni byas pa yin par 'gyur la /
ngo bo nyid la ni byas pa nyid yod pa ma yin te /
ngo bo nyid ni ma byas pa'i phyir ro zhes bya ba smras te /
brda sprod pa pa 'ga' zhig gis sgra ni rtag go zhes smras pa na /
la la zhig na re sgra ni rtag pa dang ldan pa ma yin te /
ci'i phyir zhe na /
rtag pa ni byas pa ma yin pa'i phyir te /
rtag pa la ni byas pa nyid med la /
sgra la ni byas pa nyid yod pas de'i phyir sgra mi rtag pa'i mi mthun pa'i phyogs rtag pa las bzlog pas sgra ma rtag par bsgrub pa'i phyogs kyi chos byas pa nyid mngon pa'i phyir sgra ni mi rtag ste byas pa'i phyir ro zhes zer ba de bzhin du 'dir yang ngo bo nyid med pa'i mi mthun pa'i phyogs ni ngo bo nyid yod pa ste /
ngo bo nyid yod pa ni rgyu dang rkyen rnams las 'byung bar mi rigs la dngos po 'di la ni rgyu dang rkyen rnams kyis byas pa nyid yod pas ngo bo nyid med par bsgrub pa'i phyogs kyi chos ni rgyu dang rkyen gyis byas pa yin par mngon no zhes ston to / /
de'i phyir 'di la ni byas pa nyid yod pas 'dir rjes su dpag pa ni 'di ltar bya ste zhes bya bar sbyar ro / /
don dam par nang gi skye mched rnams ni ngo bo nyid yod pa ma yin te /
rgyu dang rkyen las byung ba'i phyir dper na sgyu mar byas pa'i mi dang phyugs dang ri dgas dang bya la sogs pa'i rdzas dag bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgyu mar byas pa'i mi la sogs pa'i rdzas ni rgyu dang rkyen las byung ba'i phyir ngo bo nyid yod pa ma yin pa de bzhin du nang gi skye mched rnams kyang rgyu dang rkyen las byung ba'i phyir ngo bo nyid yod pa ma yin no / /
gang la ngo bo nyid yod pa de ni 'byung bar mi 'gyur bas mi mthun pa'i phyogs las ldog go zhes bya bas ni dam bcas pa dang gtan tshigs snga ma de mi mthun pa'i phyogs las ldog pas /
rjes su dpag par bya ba la yod pa dang /
mthun pa'i phyogs la yod pa dang /
mi mthun pa'i phyogs la med pa nyid du nges pa'i tshul bstan to / /
'dir tshig gi don la rtogs pa sun 'byin par 'dod pa kha cig gis smras pa /
sgyu ma ni gsang sngags dang sman yongs su bzung ba'i dbang gis 'jim pa dang sa dang rtswa dang 'bras bu dang lo ma la sogs pa yod pa nyid las glang po che la sogs pa'i gzugs su snang ba'i phyir dpe bsgrub par bya ba chos dang mi mthun pa'i skyon yod do zhes bya ba ni pha rol po dngos po rgyu dang rkyen las byung ba ngo bo nyid med par bsgrub pa'i tshig gi don ma rtogs pa dbu ma pa sun 'byin par 'dod pa kha cig sngar dbu ma pas don dam par nang gi skye mched rnams ni ngo bo nyid yod pa ma yin te /
rgyu dang rkyen las byung ba'i phyir dper na sgyu mar byas pa'i mi dang phyugs dang ri dwags dang bya la sogs pa'i rdzas dag bzhin no zhes smras pa'i dpe sun 'byin pa'i tshig yin te /
de dag na re sgyu ma ni glang po che la sogs pa'i ngo bo nyid du med kyang sgyu ma'i yo byad rtswa la sogs pa dag ngo bo nyid yod pa'i phyir khyed dbu ma pas dngos po rnams ngo bo nyid med par sgrub pa'i dpe sgyu ma las blangs pa de bsgrub par bya ba chos dang mi ldan pa'i skyon yod do zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
glang po cher snang ba la glang po che'i ngo bo nyid med pa nyid dpe nyid du 'dod kyi /
rtswa la sogs pa dag mi 'dod pa'i phyir dang /
de dag ngo bo nyid kyang yod pa ma yin te /
de dag gi skye ba bkag pa'i phyir dang sa la sogs pa dag rdzas su yod pa nyid bkag pa'i phyir ro zhes bya ba smras te /
kho bo sgrub pa'i glang po cher snang ba la glang po che'i ngo bo nyid med pa nyid dpe nyid du 'dod kyi rtswa la sogs pa dngos po yod pa dag dpe nyid du mi 'dod pa'i phyir kho bo'i dpe bsgrub par bya ba chos dang mi ldan pa ma yin no / /
sgyu ma'i yo byad rtswa la sogs pa de dag gi ngo bo nyid kyang yod pa ma yin te /
de dag gi skye ba bkag pa'i phyir dang sa la sogs pa dag rdzas su yod pa nyid bkag pa'i phyir ro / /
gzhan dag gis smras pa zhes bya bas ni pha rol po gzhan dag sngar dbu ma pas don dam par nang gi skye mched rnams ngo bo nyid yod pa ma yin te /
rgyu dang rkyen rnams las byung ba'i phyir dper na sgyu mar byas pa'i mi dang phyugs dang ri dgas dang bya la sogs pa'i rdzas dag bzhin no zhes smras pa'i gtan tshigs de'i don 'gal ba nyid dang ma nges pa nyid dang ma grub pa nyid du sun 'byin pa ston to / /
de la gtan tshigs kyi don 'gal ba nyid du sun 'byin pa bstan pa'i phyir ci tsam du gang dag rgyu dang rkyen las byung ba dag thams cad dngos po'i ngo bo nyid yin pas gtan tshigs kyi don 'gal ba nyid yin no zhes bya ba smras te /
'jig rten na ci tsam du dngos po gang dag rgyu dang rkyen las byung ba de dag thams cad ngo bo nyid yod par mthong bas des na khyed dbu ma pas nang gi skye mched rnams ni ngo bo nyid yod pa ma yin te /
rgyu dang rkyen las byung ba'i phyir ro zhes smras pa'i gtan tshigs de'i don 'gal ba nyid yin no / /
gtan tshigs kyi don ma nges pa nyid du sun 'byin pa bstan pa'i phyir ma nges pa nyid kyang yin te /
sgyu ma la sogs pa kha cig mthun pa'i phyogs dang mi mthun pa'i phyogs la yang yod pa'i phyir ro zhes bya ba smras te /
sgyu ma dang sgyu ma'i yo byad dag dang rgyu rkyen las byung bas 'dra yang sgyu ma ni ngo bo nyid med pa'i mthun pa'i phyogs la yod la sgyu ma'i yo byad dag ni ngo bo nyid med pa'i mi mthun pa'i phyogs la yang yod pa'i phyir des na ci re zhig rgyu dang rkyen las byung ba'i phyir /
sgyu ma bzhin du ngo bo nyid med par 'gyur ram 'on te rgyu dang rkyen las byung ba'i phyir sgyu ma'i yo byad dag bzhin du ngo bo nyid yod par 'gyur ba ma nges pa'i phyir ro / /
gtan tshigs kyi don ma grub pa nyid du sun 'byin pa bstan pa'i phyir mthun pa'i phyogs thams cad la ma khyab pas gtan tshigs kyi don ma grub pa nyid kyang yin te /
nam mkha' la sogs pa 'dus ma byas dag rgyu dang rkyen las ma byung ba'i phyir ro zhes bya ba smras te /
khyed dbu ma pas ni ngo bo nyid med pa'i mthun pa'i phyogs phyi nang gi skye mched la sogs pa 'dus byas dang /
nam mkha' la sogs pa 'dus ma byas thams cad kyang ngo bo nyid med pa nyid du dam 'cha' ba yin pa las de'i gtan tshigs rgyu dang rkyen las byung ba'i phyir zhes bya ba de phyi nang gi skye mched la sogs pa 'dus byas rnams la yod kyang /
nam mkha' la sogs pa 'dus ma byas pa dag la med pa'i phyir mthun pa'i phyogs thams cad la ma khyab pas gtan tshigs kyi don ma grub pa nyid kyang yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de yang bzang po ma yin te /
dngos po'i ngo bo nyid sgyu ma dang /
rmi lam dang /
smig rgyu lta bu dag rgyu dang rkyen gyis byas su zin kyang gzhan la med pa'i phyir ngo bo nyid ces brjod de /
dper na me'i tsha ba nyid bzhin pas de'i phyir ngo bo nyid ces bya ba de ni tha snyad pa yin gyi don dam pa pa ma yin no zhes bya ba smras te /
des ni dbu ma pa'i gtan tshigs rgyu dang rkyen las byung ba'i phyir zhes bya ba de'i don 'gal ba nyid dang ma nges pa nyid dang ma grub pa nyid ma yin par ston to / /
'di skad bstan te dngos po'i ngo bo nyid sgyu ma la sogs pa lta bu dag rgyu dang rkyen las byung ba ni ngo bo nyid yod pa ma yin mod kyi /
'on kyang tha snyad du rigs mi mthun pa'i rgyu dang rkyen las byung ba'i dngos po gzhan la de'i ngo bo nyid med kyi /
rigs mthun pa'i rgyu dang rkyen las byung ba'i rang gi dngos po la de'i ngo bo nyid sgyu ma tsam du yod pa'i phyir ngo bo nyid ces brjod de /
dper na me rgyu dang rkyen las byung ba la ngo bo nyid yod pa ma yin mod kyi /
chu la sogs pa rigs mi mthun pa gzhan la me'i ngo bo nyid med kyi me nyid kyi rang gi dngos po la me'i ngo bo nyid yod pa'i phyir /
me'i ngo bo nyid ces brjod pa bzhin pas de'i phyir dngos po rgyu dang rkyen las byung ba'i ngo bo nyid ces bya ba de ni tha snyad pa yin gyi /
don dam pa pa ma yin pas kho bo cag gi gtan tshigs kyi don 'gal ba nyid la sogs pa'i skyon med do / /
don dam par ni /
ngo bo nyid ni byas pa zhes / /
ci lta bur na rung bar 'gyur / /
byas pa nyid ni ngo bo nyid med pa nyid med na mi 'byung ba'i phyir ro zhes bya bar dgongs so zhes bya ba ni gal te pha rol po dag na re ngo bo nyid ni byas pa kho na yin te /
ci'i phyir zhe na /
'di ltar snam bu'i dngos po sngon ma byung ba phyis byed pa dang 'dra ba'i phyir ro zhes zer na don dam par ngo bo nyid yod pa yin na /
de rgyu dang rkyen gyis byas pa zhes bya bar ci ltar rung bar 'gyur te /
byas pa nyid ni ngo bo nyid med pa nyid med na mi 'byung ba'i phyir ro zhes bya bar mdo mdzad pas dgongs pas gang gi tshe don de dag dgag pa mi mthun pa yin te /
gal te ngo bo nyid yin na ni byas pa ma yin la /
ci ste byas pa yin na ni ngo bo nyid ma yin pa de'i tshe ngo bo nyid kyang yin la byas pa yang yin no zhes sems pa dang bcas pa su zhig de ltar 'dzin par 'gyur te /
de'i phyir dngos po rgyu dang rkyen las byung ba thams cad ni ngo bo nyid med pa yin no / /
de lta bas mi mthun pa'i phyogs med pa'i phyir gtan tshigs kyi don 'gal ba nyid dang ma nges pa nyid ma yin no zhes bya ba ni de ltar /
dngos po rgyu dang rkyen las byung ba thams cad don dam par ngo bo nyid med pa yin pas mi mthun pa'i phyogs med pa'i phyir dbu ma pa'i gtan tshigs rgyu dang rkyen las byung ba'i phyir /
ngo bo nyid yod pa ma yin te zhes bya ba de'i don 'gal ba nyid dang ma nges pa nyid ma yin no / /
mthun pa'i phyogs thams cad la ma khyab pa yang ma yin te /
tha snyad du yang nam mkha' la sogs pa ma skyes pa dag ni ri bong gi rwa bzhin du yod pa nyid du khas ma blangs pa'i phyir ro zhes bya bas ni pha rol po dag na re mthun pa'i phyogs thams cad la ma khyab pas gtan tshigs kyi don ma grub pa nyid kyang yin te /
nam mkha' la sogs pa 'dus ma byas dag rgyu dang rkyen las ma byung ba'i phyir ro zhes zer ba'i lan ston to / /
dbu ma pa'i gtan tshigs rgyu dang rkyen las byung ba'i phyir zhes bya ba de mthun pa'i phyogs thams cad la ma khyab pa yang ma yin te /
ci ltar zhe na /
nang gi skye mched rgyu dang rkyen las byung ba'i phyir ngo bo nyid yod pa ma yin pa dag gi mthun pa'i phyogs phyi rol gyi skye mched la sogs pa dngos po tha snyad du sgyu ma'i rdzas bzhin du yod pa thams cad ni rgyu dang rkyen las byung ba'i phyir ngo bo nyid yod pa ma yin pas de dag la ni rgyu dang rkyen las byung ba'i phyir zhes bya ba'i gtan tshigs kyis khyab pa'i phyir don ma grub pa ma yin no / /
nam mkha' la sogs pa 'dus ma byas ma skyes pa dag ni tha snyad du yang ri bong gi rwa bzhin du yod par khas ma blangs pa'i phyir de dag la ni rgyu dang rkyen las byung ba'i phyir zhes bya ba'i gtan tshigs de yang sbyar mi dgos pas /
de dag la gtan tshigs des ma khyab tu zin kyang ngo bo nyid med pa nyid du 'grub pas don ma grub pa nyid ma yin no / /
mthun pa'i phyogs thams cad la ma khyab tu zin kyang bsgrub par bya ba la 'khrul pa med pas brtsal ma thag tu 'byung ba bzhin du de yang gtan tshigs yin pa'i phyir dang dus gcig tu phyogs su ma byas pa'i phyir dang 'dus ma byas kyi dngos po phyogs su ma byas pa'i phyir skyon med do zhes bya ba ni dbu ma pa'i gtan tshigs rgyu dang rkyen las byung ba'i phyir zhes bya ba de /
nam mkha' la sogs pa 'dus ma byas pa dag rgyu dang rkyen las ma byung ba'i phyir mthun pa'i phyogs thams cad la ma khyab tu zin kyang gtan tshigs kyi don ma grub pa nyid ma yin par ston te /
ci ltar zhe na /
don dam par nang gi skye mched rnams ngo bo nyid yod pa ma yin par bsgrub pa'i gtan tshigs rgyu dang rkyen las byung ba'i phyir zhes bya ba de /
nam mkha' la sogs pa 'dus ma byas dag la ma khyab tu zin kyang nang gi skye mched rnams ngo bo nyid yod pa ma yin pas bsgrub par bya ba la 'khrul pa med pas de yang gtan tshigs yin te dper na sgra mi rtag par bsgrub pa'i gtan tshigs brtsal ma thag tu 'byung ba'i phyir zhes bya ba de glog dang nags kyi me tog la sogs pa dag la ma khyab tu zin kyang sgra mi rtag par bsgrub par bya ba la 'khrul pa med pas de yang gtan tshigs yin pa'i phyir skyon med pa bzhin no / /
gzhan yang kho bos nang gi skye mched rnams dang phyi'i skye mched rnams dus gcig tu phyogs su ma byas pa'i phyir kho bos don dam par nang gi skye mched rnams ngo bo nyid yod pa ma yin par bsgrub pa'i gtan tshigs rgyu dang rkyen las byung ba'i phyir zhes bya ba de'i phyi rol gyi skye mched la sogs pa mthun pa'i phyogs thams cad la ma khyab tu zin kyang gtan tshigs su rung bas don ma grub pa nyid ma yin pa'i phyir skyon med do / /
gzhan yang kho bos nam mkha' la sogs pa 'dus ma byas kyi dngos po phyogs su ma byas pa'i phyir kho bos don dam par nang gi skye mched rnams ngo bo nyid yod pa ma yin par bsgrub pa'i gtan tshigs rgyu dang rkyen las byung ba'i phyir zhes bya ba de /
nam mkha' la sogs pa 'dus ma byas kyi dngos po thams cad la ma khyab tu zin kyang gtan tshigs su rung bas don ma grub pa nyid ma yin pa'i phyir skyon med do / /
da ni mi mthun pa'i phyogs brtags na yang de las bzlog pas phyogs kyi chos kyi dbang gis rjes su dpag pa smra bar 'dod nas bshad pa zhes bya bas ni 'dir ngo bo nyid med pa'i mi mthun pa'i phyogs ngo bo nyid gcig yod par brtags na yang mi mthun pa'i phyogs de las bzlog pas ngo bo nyid med par sgrub pa'i phyogs kyi chos byas pa nyid dang /
ltos pa dang bcas pa nyid ces bya ba'i dbang gis dngos po rnams ngo bo nyid med pa nyid du rjes su dpag pa smra bar 'dod nas tshig le'ur byas pa'i phyed 'di bshad do zhes bya bar sbyar te /
ngo bo nyid med pa'i mi mthun pa'i phyogs ngo bo nyid ces bya ba de rigs pa de gang dang ldan zhe na /
bcos ma ma yin pa dang gzhan la ltos pa med pa ni ngo bo nyid kyi rigs pa yin no zhes bstan to / /
de nyid kyi mtshan nyid bstan pa'i phyir /
ngo bo nyid ni bcos min dang / /
gzhan la ltos pa med pa yin / /
bcos ma ma yin pa ni rgyu dang rkyen rnams kyis ma byas pa'i phyir ro / /
gzhan la ltos pa med pa ni brjod pa khyad par can sten pa gzhan la ltos pa med pa'i phyir ro zhes bya ba smras te /
des ni mi mthun pa'i phyogs kyi khyad par bstan to / /
da ni mi mthun pa'i phyogs de las bzlog pas phyogs kyi chos bstan pa'i phyir nang gi dngos po rnams ni de ltar bcos ma ma yin pa dang /
gzhan la ltos pa med pa ma yin te /
'o na ci zhe na /
byas pa nyid dang ltos pa dang bcas pa nyid yin no zhes bya ba smras te /
des ni mi mthun pa'i phyogs las bzlog pas phyogs kyi chos nyid bstan to / /
'dis ni dngos po'i chos byas pa nyid dang ltos pa dang bcas pa yin par bstan to zhes bya ba ni /
phyogs kyi chos bstan pa'i skabs 'dis ni dngos po rnams ngo bo nyid med pa nyid du bsgrub pa'i chos gtan tshigs ni ma byas pa nyid dang ltos pa dang bcas pa nyid yin par bstan to / /
de'i phyir rjes su dpag pa ni don dam par nang gi dngos po rnams ngo bo nyid med pa nyid de /
byas pa'i phyir dang brjod pa khyad par can sten pa nyid la ltos pa dang bcas pa'i phyir dper na sgyu ma mkhan gyis sprul pa'i mi la sogs pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgyu ma mkhan gyis sprul pa'i mi la sogs pa ni byas pa'i phyir dang brjod pa khyad par can sten pa nyid la ltos pa dang bcas pa'i phyir ngo bo nyid med pa de bzhin du nang gi dngos po rnams kyang byas pa'i phyir dang brjod pa khyad par can sten pa nyid la ltos pa dang bcas pa'i phyir ngo bo nyid med pa nyid yin no / /
gang ngo bo nyid yod pa de ni de las bzlog par 'gyur ro zhes bya bas ni mi mthun pa'i phyogs bstan te /
gtan tshigs 'di ni mi mthun pa'i phyogs las bzlog pa nyid du nges par 'grub po zhes bya bar sbyar ro / /
rgyas par ni snga ma bzhin no zhes bya ba ni 'dir gal te pha rol po dag na re ci tsam du gang dag byas pa nyid dang brjod pa khyad par can sten pa nyid la ltos pa dang bcas pa dag thams cad dngos po'i ngo bo nyid yin pas gtan tshigs kyi don 'gal ba nyid yin no / /
ma nges pa nyid kyang yin te sgyu ma la sogs pa kha cig mthun pa'i phyogs dang mi mthun pa'i phyogs la yang yod pa'i phyir ro / /
mthun pa'i phyogs thams cad la ma khyab pas gtan tshigs kyi don ma grub pa nyid kyang yin te /
nam mkha' la sogs pa 'dus ma byas dag byas pa nyid dang brjod pa khyad par can sten pa nyid la ltos pa dang bcas pa ma yin pa'i phyir ro zhes zer na de yang bzang po ma yin te /
dngos po ngo bo nyid sgyu ma dang /
rmi lam dang /
smig rgyu lta bu dag byas pa nyid dang ltos pa dang bcas pa nyid yin du zin kyang gzhan la med pa'i phyir ngo bo nyid ces brjod de /
dper na me'i tsha ba nyid bzhin pas de'i phyir ngo bo nyid ces bya ba de ni tha snyad pa yin gyi don dam pa pa ma yin no zhes rgyas par snga ma bzhin du lan btab pa yin no / /
de ltar dngos po rnams ngo bo nyid med pa nyid du bsgrubs pas shes rab kyi pha rol tu phyin pa las bdag gi dngos po med pa zhes gsungs pa'i don bstan pa yin no / /
da ni gzhan gyi dngos po stong pa nyid du bsgrub par bya ste /
de'i phyogs snga ma nye bar gzhag pa'i phyir 'dir smras pa /
don dam par nang gi skye mched kyi dngos po rnams ngo bo nyid yod pa yin te /
rang las gzhan pa'i brjod pa dang brjod par bya ba khyad par can nyid kyi rgyu yin pa'i phyir dper na ring po thung ngu'i brjod pa dang brjod par bya ba khyad par can gyi rgyu yin pa bzhin no / /
de bzhin du rang las gzhan pa la yang 'di ni gzhan no zhes brjod pa dang brjod pa khyad par can nyid kyi rgyu yod do zhes bya ba smras te /
'dis ni pha rol po dag gzhan gyi dngos po yod pa nyid kyi gtan tshigs kyis bdag gi dngos po'i ngo bo nyid yod pa nyid du bsgrub pa'i rjes su dpag pa ston te / /
de dag ni chos can dang /
bsgrub par bya ba chos dang /
sgrub pa'i chos dang /
dpe dang nye bar sbyar ba'i sbyor ba yin par go rims bzhin du sbyar te /
dper na ring po ni rang las gzhan pa thung ngu'i brjod pa dang /
brjod par bya ba khyad par can nyid kyi rgyu yin pa'i phyir ring po yod pa la ltos nas thung ngu yang yod pa de bzhin du nang gi skye mched kyi dngos po rnams kyang rang las gzhan pa gzhan gyi dngos po'i brjod pa dang brjod par bya ba khyad par can nyid kyi rgyu yin pa'i phyir gzhan gyi dngos po la ltos nas bdag gi dngos po'i ngo bo nyid kyang yod pa yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'di la ngo bo nyid med pa nyid ston pa'i rjes su dpag pa du ma brjod pas dngos po'i ngo bo nyid med do zhes bstan zin pas /
ngo bo nyid ni yod min na / /
gzhan gyi dngos po ga la yod pa de smros shig ces bya ba smras te /
gzhan gyi dngos po la brten nas kyang bdag gi dngos po'i ngo bo nyid yod par mi 'thad de /
ci'i phyir zhe na /
bdag gi dngos po'i ngo bo nyid mi 'thad pa nyid du sngar bstan pas gzhan gyi dngos po yang mi 'thad pa'i phyir ro / /
de nyid bstan pa'i phyir ngo bo nyid ni de las gzhan pa'i dngos po la ltos nas gzhan gyi dngos po zhes brjod pa'i phyir ro zhes bya bar dgongs so zhes bya ba smras te /
gal te bdag gi dngos po'i ngo bo nyid rab tu grub par gyur na ni des na de'i gnyen po gzhan gyi dngos po yang yod par 'gyur ba zhig na /
bdag gi dngos po'i ngo bo nyid mi 'thad de ngo bo nyid yod pa ma yin na gzhan gyi dngos po ga la yod /
de ltar gzhan gyi dngos po med na de'i gnyen po bdag gi dngos po'i ngo bo nyid 'thad par mi 'gyur ro / /
gzhan yang ngo bo nyid kyang gzhan la gzhan gyi dngos po yang gzhan pa ni ma yin te /
ci'i phyir zhe na /
de'i phyir gzhan gyi dngos po'i ngo bo nyid gzhan gyi dngos po yin zhes brjod ces bya ba smras te /
gzhan gyi dngos po'i rang gi bdag nyid kyi ngo bo nyid ni dngos po gzhan la ltos nas gzhan gyi dngos por brjod pa yin na ngo bo nyid med pa'i phyir gzhan gyi dngos po yang ma grub pas /
de'i phyir rang las gzhan pa'i brjod pa dang brjod par bya ba khyad par can nyid kyi rgyu yin pa'i phyir zhes bya ba'i gtan tshigs de'i don ma grub pa nyid dam don 'gal ba nyid kyang yin la /
dpe yang med de ring po dang thung ngu dag ma grub pa'i phyir ro zhes bya ba smras te /
'di ltar gzhan gyi dngos po'i ngo bo nyid gang yin pa de ni gzhan gyi dngos po zhes brjod pa yin pas de'i phyir gal te gzhan gyi dngos po de'i ngo bo nyid med pa de kho na yin na gang gis de yod par 'gyur /
de'i phyir ngo bo nyid kyang gzhan la gzhan gyi dngos po yang gzhan zhes bya bar mi 'thad do / /
de ltar na gnyen po nyid med de gcig pa nyid yin pa'i phyir ro / /
gnyen po med na ci ltar gnyen po la brten nas ngo bo nyid 'grub par 'gyur te /
des na gtan tshigs dang dpe ma grub po / /
gzhan dag gis smras pa /
mig la sogs pa'i dngos po dag don dam par ngo bo nyid yod pa yin te /
dngos po ma yin pa'i phyir dper na me'i tsha ba nyid bzhin no zhes bya ba ni de ltar bdag gi dngos po dang /
gzhan gyi dngos po ma grub pa dang /
'dir pha rol po dag na re ngo bo nyid med pas gzhan gyi dngos po yang med la /
gzhan gyi dngos po med pas ngo bo nyid med pa yang bden mod kyi /
'on kyang re zhig yod pa nyid gang yin pa'i dngos po de nyid yod pas des na dngos po yod do zhes brjod par nus so zhes dngos po yod par bsgrub pa'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me'i tsha ba nyid ni dngos po yin pa'i phyir don dam pa pa'i ngo bo nyid yin pa de bzhin du /
mig la sogs pa'i dngos po dag kyang dngos po yin pa'i phyir don dam pa pa'i ngo bo nyid yod pa nyid do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
me dang bud shing brtag pa'i skabs su don dam par me'i tsha ba nyid bsal ba'i phyir dang /
don dam par yod pa nyid bkag pa'i phyir dang /
skye ba bkag pa'i phyir me ma grub pas dpe'i chos can ma grub pa'i skyon dang /
dpe bsgrub par bya ba chos dang mi ldan pa'i skyon yod do zhes bya ba smras te /
don dam par me ma grub pas dpe'i chos can ma grub pa'i skyon dang /
kun rdzob tu yang mig la sogs pa yul gzugs la sogs pa 'dzin nus par bsgrub par bya ba chos de me'i dpe la med pas dpe bsgrub par bya ba chos dang mi ldan pa'i skyon yod pas dngos po yod par ma grub po /
yang gzhan yang /
ngo bo nyid dang gzhan dngos dag /
ma gtogs dngos po ga la yod / /
dngos po yod pa ma yin pa nyid do zhes bya ba'i tshig gi don to zhes bya bas ni snga ma brnan pa ston te /
gal te dngos po 'ga' zhig yod par gyur na ngo bo nyid dam gzhan gyi dngos po zhig yin grang ste /
de'i phyir ngo bo nyid dang gzhan gyi dngos po dag yod na dngos po 'grub par 'gyur na gang gi tshe ngo bo nyid kyang med la /
gzhan gyi dngos po yang med pa de'i tshe ngo bo nyid dang gzhan gyi dngos po dag ma gtogs pa'i dngos po brjod par bya ba ma yin pa rang dang gzhan du ma gyur pa 'ba' zhig pa de yod par ga la 'gyur bas pha rol po'i gtan tshigs kyi don ma grub pa nyid do / /
de nyid bye brag tu bshad pa bstan pa'i phyir ci'i phyir zhe na /
rgyu dang rkyen rnams la brten te byung ba'i dngos po'i bdag nyid ni ngo bo nyid ces bya /
ngo bo nyid las gzhan pa'i dngos po rgyu la sogs pa dag ni gzhan gyi dngos po zhes bya ste /
de la /
ngo bo nyid dang gzhan dngos dag /
yod na dngos po 'grub par 'gyur / /
de dag kyang ci ltar med pa de ltar sngar spyi dang khyad par bsal bas de bsal zin pas de'i phyir dngos po yin pa'i phyir zhes bya ba'i gtan tshigs kyi don ma grub pa nyid do zhes bya ba smras so / /
da ni dngos po med pa stong pa nyid du bstan par bya ste /
de'i phyogs snga ma bstan pa'i phyir 'dir smras pa /
gang dag dngos nyid gzhan dngos dang / /
dngos dang dngos med nyid lta ba / /
de dag sangs rgyas bstan pa la / /
de nyid mthong ba ma yin no / /
zhes khyod kyis 'og nas smras pa de la da ltar khyod /
ngo bo nyid dang gzhan dngos dag /
ma gtogs dngos po ga la yod / /
ces smras pa 'dis gnod par 'gyur ro zhes bya ba smras te /
khyed dbu ma pas 'og nas ngo bo nyid dang /
gzhan gyi dngos po dang /
dngos po dang /
dngos po med pa nyid du lta ba 'gog pa'i tshig le'ur byas pa de skad smras pa 'byung ba de la /
da ltar khyod ngo bo nyid dang gzhan gyi dngos po dag ma gtogs pa'i dngos po ga la yod ces dngos po med pa nyid yod par smra ba 'dis gnod par 'gyur bas de'i phyir dngos po med pa yod do zhes zer ro / /
yang na dngos po ni yod pa nyid de mi mthun pa'i phyogs yod pa'i phyir dper na bya rog yod pas 'ug pa yod pa bzhin no zhes bya ba ni pha rol po dag dngos po med pa nyid yod par bsgrub pa'i tshad ma gzhan yin te /
de dag ni chos can dang bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bya rog ni 'ug pa'i mi mthun pa'i phyogs yin pa'i phyir bya rog yod pas 'ug pa yod pa de bzhin du dngos po med pa'i mi mthun pa'i phyogs kyang dngos po yin pas dngos po yod pa'i phyir dngos po med pa yang med do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
don dam par skye ba bkag pas /
gal te dngos po ma grub na / /
dngos med 'grub par mi 'gyur ro / /
dngos po bkag pas dngos po med pa zhes brjod pa'i phyir ro zhes bya ba smras te /
dngos po yod par gyur na ni de bkag pas dngos po med pa zhes brjod pa'i phyir dngos po med pa yang 'grub par 'gyur ba zhig na /
dngos po nyid 'ga' yang rab tu ma grub na /
dngos po med par 'grub par mi 'gyur ro zhes bstan to / /
dngos po med pa yang mi brjod pas khas blangs pa la gnod pa yang med la gtan tshigs kyi don ma grub pa yang ma yin no zhes bya ba ni dbu ma pa dngos po med par yang mi brjod pas 'og nas /
gang dag dngos nyid gzhan dngos dang / /
dngos dang dngos med nyid lta ba / /
de dag sangs rgyas bstan pa la / /
de nyid mthong ba ma yin no / /
zhes khas blangs pa la gnod pa yang med la 'dir /
ngo bo nyid dang gzhan dngos dag /
ma gtogs dngos po ga la yod / /
ces smras pas dngos po ma grub pas dngos po med pa yang 'grub par mi 'gyur ro zhes bsgrub pa'i gtan tshigs kyi don ma grub pa yang ma yin no / /
yang na /
dngos po gzhan du 'gyur ba ni / /
dngos med yin par skye bo smra / /
zhes bya bas ni /
gal te dngos po ma grub na / /
dngos med 'grub par mi 'gyur ro / /
zhes bya ba'i gtan tshigs kyi smon pa bstan to /
'di ltar dngos po gzhan du 'gyur ba gang yin pa de ni dngos po med pa yin no zhes skye bo dag smra na dngos po de yang med de /
de med na dngos po med pa de gang gi yin par 'gyur /
de ltar dngos po med pa med na khyod kyi de'i mi mthun pa'i phyogs /
dngos po 'thad par ga la 'gyur / /
dngos po med na yang de'i mi mthun pa'i phyogs dngos po med pa 'thad par mi 'gyur ro / /
de nyid bstan pa'i phyir dngos po med pa'i phyir de yang med pas gtan tshigs thun mong ma yin pa nyid dam don 'gal ba nyid do / /
dpe yang med de don dam par bya rog dang 'ug pa dag yod pa nyid du ma grags pa'i phyir ro zhes bya ba smras te /
dngos po med pa'i phyir dngos po med pa de yang med pas pha rol po'i gtan tshigs mi mthun pa'i phyogs yod pa'i phyir zhes bya ba de don dam par sgrub na ni thun mong ma yin pa nyid yin pas ma grub ste /
dngos po la yang mi mthun pa'i phyogs med la dngos po med pa yang mi mthun pa'i phyogs med pa'i phyir ro / /
kun rdzob tu sgrub na ni don 'gal ba nyid de kun rdzob tu mi mthun pa'i phyogs yod pa'i gtan tshigs kyis don dam par de yod par mi 'grub pa'i phyir ro / /
pha rol po dag gi dpe bya rog yod pas 'ug pa yod pa bzhin no zhes bya ba de yang ma grub ste /
don dam par de dag yod pa nyid du ma grags pa'i phyir ro / /
de ltar re zhig de dag gis ni shes rab kyi pha rol tu phyin pa las gsungs pa'i rten cing 'brel par 'byung ba bdag gi dngos po dang gzhan gyi dngos po dang /
dngos po dang /
dngos po med pa stong pa nyid kyi khyad par dang ldan pa grub par bstan to / /
'dir gal te pha rol po dag na re 'di la de kho na mthong bas thar par 'gyur ro zhes bya zhing de kho na zhes bya ba yang de'i dngos po ni de kho na ste /
dngos po'i ngo bo nyid ces bya ba'i tha tshig go / /
de la gal te dngos po'i ngo bo nyid med pa yin na de ltar na khyod la /
de kho na mthong ba mi 'thad par 'gyur la /
de kho na mthong ba med na thar pa 'thad par ci ltar 'gyur /
de lta bas na dngos po rnams ngo bo nyid med pa zhes bya bar lta ba de ni bzang po ma yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
kho bo cag ni rten cing 'brel par 'byung ba'i nyi ma shar bas snang bar gyur pa'i dngos po rnams kyi ngo bo nyid med pa nyid yang dag pa ci lta ba bzhin du mthong bas de'i phyir kho bo cag nyid la de kho na mthong ba yod pas /
kho bo cag kho na la thar pa yang 'thad kyis gang zag de ltar ngo bo nyid dang gzhan gyi dngos po dang /
dngos po dang /
dngos po med pa nyid du lta ba de dag ni /
'di ltar sangs rgyas kyi bstan pa mchog tu zab pa la de kho na mthong ba ma yin pas de dag la thar pa yang mi 'thad par bstan pa'i phyir /
gang gi phyir de ltar de nye bar btags na ngo bo nyid dang /
gzhan gyi dngos po dang /
dngos po dang /
dngos po med pa ma grub pa de'i phyir bde bar gshegs pa'i sras gang dag chags pa med pa'i blo yod pa shes bya'i rgya mtsho chen po mtha' dag la blo gros kyi 'od zer thogs pa med pa dang ldan pa /
sa thams cad la phan gdags pa'i phyir de bzhin gshegs pa'i tshul spyad dka' ba spyod par byed pa /
rnam par mi rtog pa'i ye shes kyi shing rta la spyod pa de dag ni ngo bo nyid dang /
gzhan gyi dngos po dang /
dngos po dang /
dngos po med par mi lta'o / /
de las gzhan pa'i sems can bsod nams chung ngu tshe rabs gzhan dag tu yang chos zab cing rgya che ba la bzod pa ma skyes pa ngo bo nyid dang /
gzhan gyi dngos po dang /
dngos po dang /
dngos po med par smra ba la mngon par zhen pa'i bag chags kyis blo nyams par gyur pa /
gang dag dngos nyid gzhan dngos dang / /
dngos dang dngos med nyid lta ba / /
de dag sangs rgyas bstan pa la / /
de nyid mthong ba ma yin no / /
ngo bo nyid la sogs par lta ba ni rigs pa dang lung dang 'gal ba'i phyir ro zhes bya bar dgongs so zhes bya ba smras so / /
gal te ci'i phyir zhe na /
'di ltar /
de la ci ltar rigs pa dang 'gal ba nyid yin pa de ltar ni bstan zin to / /
ci ltar lung dang 'gal ba nyid yin pa de ltar 'dir bshad do / /
bcom ldan dngos dang dngos med pa / /
ston pas kA t+yA ya na yi / /
gdams ngag las ni yod pa dang / /
med pa gnyi ga'ang dgag pa mdzad / /
gang gi phyir bcom ldan 'das don dam pa de kho na la mkhas pa dngos po dang dngos po med pa rab tu ston pas /
kA t+yA ya na'i gdams ngag ces bya ba'i mdo las /
kA t+yA ya na 'jig rten 'di ni gnyis la gnas te phal cher yod pa nyid dang med pa nyid la'o zhes bya ba la sogs pa dang /
de bzhin du mdo gzhan dag las kyang kun dga' bo yod ces bya ba ni rtag par 'gyur la /
med ces bya ba ni chad par 'gyur ro zhes kyang gsungs pas yod pa zhes bya ba dang /
med pa zhes bya ba gnyi ga yang dgag pa mdzad pa de'i phyir /
gang dag dngos po rnams la yod pa nyid dang med pa nyid du rjes su lta ba de dag gis de kho na mi mthong bas de dag nyid la thar pa yang mi 'thad do / /
kho bo cag yod pa nyid dang med pa nyid la mngon par zhen pa med par tha snyad byed pa dag la ni thar pa mi 'thad pa med do / /
yang na kha cig la blo 'di lta bu 'byung ste /
gal te don dam par dngos po rnams med pa yin na 'o na gang dag gi de kho na mthong ba la de kho na mthong ba zhes bya snyam na zhes bya ba la sogs pas ni tshig le'ur byas pa gong ma gnyis kyi don rnam pa gzhan du rnam par bshad pa ston te /
bstan bcos 'di las don dam par dngos po thams cad skye ba med par bstan pas de'i phyir gang zag las dang po pa kha cig la blo 'di lta bu 'byung ste /
gal te don dam par dngos po rnams med pa yin na /
'o na gang dag gi de kho na mthong ba la de kho na mthong ba zhes bya /
'di ltar ri bong gi rwa la sogs pa lta bu med pa dag gi de kho na mthong bar ni mi rung ngo snyam du sems pa de dag gi the tshom bcad pa'i phyir /
thub pa chen po'i sras rten cing 'brel par 'byung ba shes pa'i nyi ma'i 'od zer gyis mi shes pa'i mun pa bsal ba gang dag dngos po rgyu dang rkyen las byung ba tha snyad kyi yan lag tu gyur pa dag la shes rab kyis yongs su rtog pa ni ngo bo nyid kyang med /
gzhan gyi dngos po yang med /
dngos po yang med dngos po med pa yang med do zhes dgag pa'i tshul gyis mthong ba de dag ni de kho na mthong ba yin te /
de kho na mthong ba'i rgyu yin pa'i phyir ro zhes bya ba smras te /
gang gi phyir ngo bo nyid la sogs pa dag dgag pa'i tshul ni de kho na mthong ba skye ba de'i phyir ngo bo nyid la sogs pa dag dgag pa'i tshul ni de kho na mthong ba'i rgyu yin no zhes nye bar gdags pa'i phyir ro / /
de las bzlog pa'i sems can dngos po rnams ngo bo nyid med pa nyid la sogs par lta bas 'jigs shing skrag par gyur pa dag de kho na mthong ba ma yin par bstan pa'i phyir /
gzhan stong pa nyid du lta bas 'jigs shing skrag par gyur pa /
nam mkha' 'jigs shing skrag pa thogs pa dang bcas pa'i rdzas kyi gnas su gyur pa'i nam mkha' sel bar 'dod pa lta bu ngo bo nyid la sogs par lta ba la gnas pa /
gang dag dngos nyid gzhan dngos dang / /
dngos dang dngos med nyid lta ba / /
de dag sangs rgyas bstan pa la / /
de nyid mthong ba ma yin no / /
de dag mthong ba ni log pa'i shes pas mthong ba yin pa'i phyir zhes bya bar dgongs so zhes bya ba smras te /
ngo bo nyid la sogs pa de dag mthong ba ni log pa'i shes pas mthong ba yin pa'i phyir de kho na mthong ba ma yin no zhes bya bar dgongs so / /
de'i phyir ngo bo nyid la sogs par lta ba ni lung dang 'gal ba nyid yin pas /
ngo bo nyid la sogs par mi lta ba ni de kho na mthong ba yin no zhes bya ba de ltar khong du chud par bya ba nyid du rigs par bstan pa'i phyir ro / /
de nyid kyi phyir /
bcom ldan dngos dang dngos med pa / /
ston pas kA t+yA ya na yi / /
gdams ngag las ni yod pa dang / /
med pa gnyi ga'ang dgag pa mdzad / /
ngo bo nyid la sogs par mi lta ba ni de kho na mthong ba yin no zhes bya ba de ltar khong du chud par bya ba nyid du rigs so zhes bya ba smras te /
gal te dngos po dang /
dngos po med par mthong ba de kho na mthong ba yin na ni de kho na ma mthong ba 'ga' yang med par 'gyur bas de ni de kho na mthong ba ma yin no / /
de lta bas na dngos po rnams kyi ngo bo nyid med pa nyid ni de kho na yin la /
de mthong ba kho nas thar par 'gyur bas ngo bo nyid la sogs par mi lta ba ni de kho na mthong ba yin no zhes bya ba de ltar khong du chud par bya ba nyid du rigs te /
slob dpon 'phags pa lhas kyang /
srid pa'i sa bon rnam shes te / /
yul rnams de yi spyod yul lo / /
yul la bdag med mthong na ni / /
srid pa'i sa bon 'gag par 'gyur / /
zhes gsungs so / /
ci'i phyir zhe na zhes bya ba la sogs pas ni ngo bo nyid la sogs par mi lta ba ni de kho na mthong ba yin no zhes bya ba de ltar khong du chud par bya ba nyid du rigs so zhes bstan pa'i 'thad pa ston te /
de ni de ltar nges pa kho nar shes par bya'o / /
gzhan du na /
gal te rang bzhin yod nyid na /
de ni med nyid mi 'gyur ro / /
gal te dngos po rnams rang bzhin gyis yod pa nyid yin par gyur na /
yod pa nyid rang bzhin gyis yod pa de ni phyis med pa nyid du mi 'gyur ba zhig na dngos po rnams la ni snga na med pa dang zhig nas med pa nyid dag kyang yod do / /
de bas na dngos po rnams rang bzhin gyis yod pa nyid ma yin pas ngo bo nyid la sogs par mi lta ba ni de kho na mthong ba yin no zhes bya ba de ltar khong du chud par bya ba nyid du rigs so zhes bya bar sbyar ro / /
'dis ni dngos po'i chos gzhan du 'gyur ba nyid bstan to zhes bya ba ni /
tshig le'ur byas pa'i phyed gong ma 'dis ni dngos po rnams ngo bo nyid la sogs pa med par bsgrub pa'i chos gtan tshigs ni gzhan du 'gyur ba nyid yin par bstan to / /
ci'i phyir dngos po'i bdag nyid rang bzhin gyi yod pa nyid yin na gzhan du 'gyur ba nyid du mi 'dod ce na /
de'i phyir dngos po'i mtshan nyid kyi / /
rang bzhin gzhan du 'gyur ba ni / /
nam yang 'thad par mi 'gyur ro / /
zhes bya ba smras te /
me'i tsha ba'i mtshan nyid kyi rang bzhin grang ba nyid du mi 'gyur ba bzhin no zhes bya bar dgongs so zhes bya ba ni /
'di ltar gzhan du 'gyur ba'i gnyen po ni rang bzhin yin pas de'i phyir rang bzhin ni mi 'gyur ba rtag pa yin pa'i rigs na dngos po rnams la ni gzhan du 'gyur ba snang bas de'i phyir de dag la rang bzhin gyis yod pa nyid mi 'thad do / /
rang bzhin ni me'i tsha ba'i mtshan nyid kyi rang bzhin grang ba nyid du mi 'gyur ba bzhin du gzhan du 'gyur bar mi 'thad do zhes bya bar dgongs so / /
de'i phyir de ni chos mi mthun pa'i dpe'i tshig yin te /
dper na rtag pa la byas pa nyid yod pas mi rigs pa bzhin no zhes bya ba ni /
tshig le'ur byas pa'i phyed 'og ma shos de ni dngos po rnams ngo bo nyid la sogs pa med par sgrub pa'i chos mi mthun pa'i tshig yin te /
dper na sgra mi rtag ste byas pa'i phyir ro zhes bya ba'i chos mi mthun pa'i dpe nam mkha' rtag ste /
ma byas pa'i phyir ro zhes bya ba bzhin no / /
'dir rjes su dpag pa ni don dam par nang gi dngos po rnams la ci ltar rtogs pa'i ngo bo nyid yod pa ma yin te /
gzhan du 'gyur ba'i phyir dper na chu'i reg pa me dang phrad pas tsha ba'i dngos por gyur pa la don dam pa pa'i tsha ba'i ngo bo nyid med pa bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na chu'i reg pa me dang phrad pas tsha ba'i dngos por gyur na ni gzhan du 'gyur ba'i phyir /
de la don dam pa pa'i tsha ba'i ngo bo nyid med pa de bzhin du mig la sogs pa nang gi dngos po yul 'dzin pa rnams dang /
lus kyi khongs su gtogs pa'i nang gi dngos po sra ba la sogs pa rnams kyang gzhan du 'gyur ba'i phyir de dag la yang yul 'dzin pa yin no zhe'am sra ba la sogs pa yin no zhes ci ltar rtog pa'i ngo bo nyid yod pa ma yin no / /
ci ste yang la la 'di snyam du sems te lung las /
shing sdong po 'di la khams sna tshogs yod do zhes gsungs pas chu la yang tsha ba nyid yod pa'i phyir dpe med do snyam na zhes bya ba ni rang gi sde pa dag na re lung las /
shing sdong po 'di la 'byung ba chen po thams cad kyi khams sna tshogs yod do zhes gsungs pas des na chu la yang me'i khams yod pa'i phyir /
dbu ma pa'i dpe chu'i reg pa me dang phrad pas tsha ba'i dngos por gyur pa la don dam pa pa'i tsha ba'i dngos po nyid med pa bzhin no zhes bya ba de mi rung ngo zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de la rdzu 'phrul dang ldan pa'am /
sems la dbang thob pas rtswa dang phub ma dang lci ba la sogs pa gang dang gang dag la nor bu dang gser dang dngul la sogs par gyur cig ces byin gyis rlob par byed pa de dang de de bzhin du 'gyur ba shing la yang zhal gyis bzhes nas shing sdong po 'di la khams sna tshogs yod do zhes gsungs pa yin no zhes bya ba smras te /
de ni shing sdong po la gzhan gyi ngo bo nyid yod pa ma yin te /
dper na rnal 'byor pa rdzu 'phrul dang ldan pa'am /
'phags pa sems la dbang thob pa rin chen lag pa zhes bya ba la sogs pa'i ting nge 'dzin thob pa dag gis rtswa la sogs pa la nor bu la sogs par byin gyis rlob par byed pa de de bzhin du 'gyur ba la nor bu la sogs pa'i ngo bo nyid yod pa ma yin gyi /
rdzu 'phrul lam sems kyi dbang gis de bzhin du 'gyur ba de bcom ldan 'das kyis zhal gyis bzhes nas /
shing sdong po 'di la khams sna tshogs yod do zhes gsungs pa yin gyi /
de la me la sogs pa'i ngo bo nyid yod pa ma yin pas kho bo'i dpe med pa ma yin no / /
gal te khams sna tshogs zhes bya ba ni nus pa sna tshogs zhes bya ba'i don yin no zhe na zhes bya ba ni grangs can dag na re khams sna tshogs zhes bya ba'i sgra ni nus pa sna tshogs zhes bya ba'i don yin pas des na chu la sogs pa la yang me la sogs pa'i nus pa sna tshogs kyi ngo bo nyid yod pa'i phyir dbu ma pa'i dpe mi rung ngo zhes zer ba'i tshig yin no / /
de skad ces zer ba de'i lan du 'dir 'grel ba byed pa nyid kyis /
gang zhig gang gi nus pa dang ldan pa de ni de'i ngo bo nyid yin par mi rigs te /
sa'i sra ba nyid dang gsher ba nyid dang tsha ba nyid dang g.yo ba nyid [(]gyi [,]kyi [)]ngo bo nyid du gyur na mi rung ba'i phyir ro zhes bya ba smras te /
gal te nus pa yod pa'i phyir de'i ngo bo nyid yin par 'dod na de lta na sa la sogs pa la yang khams thams cad kyi ngo bo nyid yod par thal bar 'gyur bas de ni mi rung ba'i phyir kho bo'i dpe grub po // //
bam po lnga bcu bzhi pa /
bye brag tu smra ba dag gis smras pa zhes bya ba la sogs pas ni nyan thos bye brag tu smra ba dag /
'das pa dang ma 'ongs pa'i dngos po dag rdzas su yod pa nyid du sgrub pa'i gzhung ston te /
de'i phyir dngos po gnas skabs dang dus gzhan du gyur pa dag kyang yod pa nyid du shes par bya ste /
rnam par shes pa'i yul yin pa'i phyir dper na da ltar bzhin pas zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi dngos po ni rnam par shes pa'i yul yin pa'i phyir yod pa nyid du shes par bya ba de bzhin du 'das pa dang ma 'ongs pa'i dngos po gnas skabs dang dus gzhan du gyur pa dag kyang rnam par shes pa'i yul yin pa'i phyir yod pa nyid du shes par bya'o / /
des na gzhan du 'gyur ba'i phyir zhes bya ba'i gtan tshigs de'i don gal te byung nas 'jig pa yin na ni gzhan la gtan tshigs kyi don ma grub pa nyid yin la /
ci ste gzhan du 'gyur ba yin na ni rang las gtan tshigs kyi don ma grub pa nyid do zhes bya ba ni de ltar 'das pa dang ma 'ongs pa'i dngos po gnas skabs dang /
dus gzhan du gyur pa dag kyang yod pa nyid yin pa des na sngar dbu ma pas don dam par nang gi dngos po rnams la ci ltar rtogs pa'i ngo bo nyid yod pa ma yin te /
gzhan du 'gyur ba'i phyir dper na chu'i reg pa me dang phrad pas tsha ba'i dngos por gyur pa la don dam pa'i tsha ba'i ngo bo nyid med pa bzhin no zhes smras pa'i gtan tshigs de'i don gzhan du gyur pa'i phyir zhes bya ba de'i don gal te byung nas 'jig pa yin na ni gzhan la gtan tshigs kyi don ma grub pa nyid yin te /
'di ltar kho bo cag dngos po rnams byung nas 'jig par mi 'dod pas gtan tshigs gang yang rung ba la ma grub pa'i phyir ro / /
ci ste gtan tshigs de'i gzhan du 'gyur ba yin na ni rang la gtan tshigs kyi don ma grub pa nyid de /
khyed dbu ma pas dngos po rnams gzhan du 'gyur ba mi 'dod pas gtan tshigs rang la ma grub pa'i phyir ro zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
don dam par da ltar byung ba'i dngos po yang yod pa nyid du ma grub pas dpe ma tshang ba nyid kyi phyir dang /
gnas skabs dang dus gzhan du gyur pa yang med de skye ba bkag pa bzhin du de dag kyang bkag pa'i phyir ro zhes bya ba la sogs pa smras te /
'das pa dang ma 'ongs po'i dngos po gnas skabs dang dus gzhan du gyur pa dag 'ba' zhig ma grub par ma zad kyi /
'di ltar don dam par da ltar byung ba'i dngos po yang yod pa nyid du ma grub pas khyed kyi dpe da ltar bzhin pas zhes bya ba de med pa nyid kyi phyir dang /
gzhan yang bye brag tu smra ba dag gis yongs su brtags pa'i gnas skabs dang dus gzhan du gyur pa zhes bya ba dag kyang med de /
skye ba bkag pa bzhin du de dag kyang bkag pa'i phyir de ni rigs pa ma yin no / /
'das pa dang ma 'ongs pa'i dngos po rnams yod pa nyid ma yin par dgag pa'i rjes su dpag pa bstan pa'i phyir 'das pa dang ma 'ongs pa'i dngos po rnams kyang yod pa nyid ma yin te /
da ltar ma yin pa'i phyir dper na nam mkha'i me tog bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni de ltar ma yin pa'i phyir yod pa nyid ma yin pa de bzhin du 'das pa dang ma 'ongs pa'i dngos po rnams kyang da ltar ma yin pa'i phyir yod pa nyid ma yin no / /
'dir gal te pha rol po dag na re dbu ma pa la 'das pa dang ma 'ongs pa'i dngos po rnams yod pa nyid du ma grub pa phyogs su byas pas phyogs kyi khyad par gyi gzhi ma grub pa dang /
gtan tshigs kyi gzhi ma grub pa'i skyon yod do zhes zer na de'i lan du /
'das pa dang ma 'ongs pa zhes bya ba'i sgra'i yul la sgra gang gis 'das pa dang ma 'ongs pa nyid du rtogs par 'gyur ba'i sgra de la 'das pa dang ma 'ongs pa'i yul du nye bar btags nas 'das pa dang ma 'ongs pa zhes bya ba'i sgra yod pa de phyogs su byas pas phyogs kyi khyad par gyi gzhi ma grub pa dang gtan tshigs kyi gzhi ma grub pa'i skyon med do zhes brjod par bya'o / /
don dam par lta bar zhog gi tha snyad du yang 'das pa dang ma 'ongs pa'i dngos po rnams yod pa nyid du mi 'grub ste /
ci'i phyir zhe na /
'gal ba 'khrul pa med pa'i gnod pa yod pa'i phyir te /
'di ltar khyod na re dngos po'i gnas skabs dang dus gzhan du gyur pa dag kyang yod pa nyid du shes par bya ste /
rnam par shes pa'i yul yin pa'i phyir dper na da ltar bzhin pas zhes zer ba de la /
kho bos 'das pa dang ma 'ongs pa'i dngos po rnams kyang yod pa nyid ma yin te /
da ltar ma yin pa'i phyir dper na nam mkha'i me tog bzhin no zhes smras pas 'gal ba 'khrul pa med pa'i gnod pa yod pa'i phyir ro / /
gzhan yang kho bo ni dngos po dang dngos po med pa dag mi sgrub pa'i phyir kho bos ni dngos po yod pa bkag pa la /
khyod kyis ni dngos po med pa bkag pas kho bo'i 'dod pa'i don grub pas bye brag tu smra ba dag gi tshig de ni bzang po ma yin no / /
grangs can dag las gang dag yod pa nyid zil gyis non pa'i phyir ram /
bag la zha ba'i phyir gtan tshigs kyi don ma grub pa nyid do zhes zer ba de dag la yang /
bsgrub pa brgal zhing brtag par bya ste zhes bya bas ni grangs can dag rgyu 'bru la sogs pa la 'bras bu myu gu la sogs pa nus pa'i tshul gyis snga na yod mod kyi /
gsal ba'i tshul du mi dmigs pa ni /
ha cing rid phyir nye phyir dang / /
dbang po nyams phyir yid med phyir / /
cha phra phyir dang bsgribs phyir dang / /
zil gnon phyir dang 'dres phyir ro / /
zhes zer bas 'dir yang dngos po 'gags pa dang ma skyes pa dag yod mod kyi /
dper na skar ma dang zla ba'i 'od la sogs pa nyi mas zil gyis non pa dag de ni yod kyang zil gyis non pa'i phyir mi dmigs pa dang /
dper na du ba dang /
rdul dang khug rna la sogs pa bar snang la yan pa dag de na yod kyang bag la zha ba'i phyir mi dmigs pa bzhin pas /
sngar dbu ma pas don dam par nang gi dngos po rnams la ci ltar rtogs pa'i ngo bo nyid yod pa ma yin te /
gzhan du 'gyur ba'i phyir dper na chu'i reg pa me dang phrad pas tsha ba'i dngos por gyur pa la don dam pa pa'i tsha ba'i ngo bo nyid med pa bzhin no zhes smras pa'i gtan tshigs gzhan du 'gyur ba'i phyir zhes bya ba de'i don ma grub pa nyid do zhes zer ba de dag la yang dbu ma pas gtan tshigs gzhan du 'gyur ba'i phyir zhes bya ba de'i don ci ltar ma grub pa nyid yin zhes brgal zhing brtag par bya ba ston to / /
de skad ces brgal zhing brtags pa na grangs can dag na re dngos po 'das pa dang ma 'ongs pa dag ni yod pa nyid yin mod kyi /
zil gyis non pa'i phyir ram bag la zha ba'i phyir mi dmigs par zad kyi gang gi tshe zil gyis non pa dang bag la zha ba'i rkyen dang bral ba de'i tshe na gsal ba'i ngo bo nyid du dmigs par 'gyur bas de'i phyir dngos po snga na med pa phyis gzhan du 'gyur ba ma yin pa'i phyir /
dbu ma pa'i gtan tshigs gzhan du 'gyur ba'i phyir zhes bya ba de'i don ma grub pa nyid do zhes zer bar sbyar ro / /
de la grangs can dag gi gtan tshigs zil gyis non pa'i phyir zhes bya ba de yang tshig tsam gyis mi 'grub pas rjes su dpag pa'i sbyar ba bya dgos pas de'i phyir /
gal te de dag na re dngos po 'gags pa dang ma skyes pa ni yod pa nyid de zil gyis non pa'i phyir nyi ma'i 'od zer dag gis skar ma'i 'od zil gyis non pa bzhin nam /
rnam par shes pa'i yul yin pa'i phyir ram /
dus su brjod pa'i phyir ram /
'i zhes bstan pa'i phyir da ltar gyi dngos po bzhin no zhes zer na zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nyi ma'i 'od zer dag gis skar ma'i 'od zil gyis non pa ni zil gyis non pa'i phyir yod pa nyid yin pa de bzhin du 'das pa dang ma 'ongs pa'i dngos po 'gags pa dang /
ma skyes pa yang zil gyis non pa'i phyir yod pa nyid do / /
de bzhin du dngos po 'gags pa dang ma skyes pa ni yod pa nyid de /
rnam par shes pa'i yul yin pa'i phyir da ltar gyi dngos po bzhin no zhes bya ba dang /
dngos po 'gags pa dang ma skyes pa ni yod pa nyid de dus su brjod pa'i phyir da ltar gyi dngos po bzhin no zhes bya ba dang /
dngos po 'gags pa dang ma skyes pa ni yod pa nyid de /
'i zhes bstan pa'i phyir da ltar gyi dngos po bzhin no zhes bya ba'i gtan tshigs dang /
dpe de dag gi phyir yang yod pa nyid yin pas des na dbu ma pa'i gtan tshigs gzhan du 'gyur ba'i phyir zhes bya ba de'i don ma grub pa nyid do zhes zer ro / /
de skad ces zer ba de'i lan du 'dir 'grel pa byed pa nyid kyis /
de la yang dgag pa ci skad bstan pa nyid brjod par bya'o zhes bya ba smras te /
grangs can dag gis ci skad smras pa de la yang sngar bye brag tu smra ba dag gis smras pa'i dgag pa ci skad bstan pa nyid brjod par bya'o / /
'di skad bstan te grangs can dag na re dngos po 'gags pa dang /
ma skyes pa ni yod pa nyid de zhes zer ba de gal te kun rdzob tu 'das pa dang /
ma 'ongs pa'i dngos po phyogs su byed na ni gtan tshigs gzhi ma grub pa nyid dang /
phyogs kyi khyad par gyi gzhi ma grub pa nyid yin la /
don dam par ni skye ba bkag pa'i phyir da ltar gyi dngos po med pas dpe med do / /
ci ste gzhi ma grub pa la sogs pa'i skyon bsal ba'i phyir da ltar gyi dngos po phyogs su byed na ni des kyang dpe med par 'gyur te /
thams cad kyang phyogs nyid du byas pa'i phyir ro / /
zil gyis non pa'i gtan tshigs kyi don kyang ma grub pa nyid du brjod par bya'o zhes bya bas ni gang gi phyir kho bo cag la dngos po thams cad ma skyes pa de'i phyir khyed kyi gtan tshigs zil gyis non pa'i phyir zhes bya ba de'i don ma grub pa nyid dang /
nyi ma'i 'od zer dag kyang ma grub pas khyed kyi dpe ma grub pa'i skyon du yang 'gyur ro zhes brjod par bya ba bstan to / /
grangs can dag na re yod pa nyid zil gyis non pa'i phyir ram /
bag la zha ba'i phyir zhes zer ba'i gtan tshigs de nyid sun dbyung ba'i tshad ma bstan pa'i phyir /
mi gsal ba ni gsal bar byar mi rung ste mi gsal ba'i phyir dper na nam mkha'i me tog bzhin no / /
de bzhin du bag la ma zha ba yang bag la zha bar mi 'gyur te /
bag la ma zha ba'i phyir dper na shes pa yod pa nyid bzhin nam gtso bo bzhin pas grub pa'i mtha' la gnod do zhes bya ba rjes su dpag pa gnyis go rims bzhin du smras te /
dper na nam mkha'i me tog ni dngos po med pas mi gsal ba'i phyir gsal bar byar mi rung bas zil gyis non pa ma yin pa de bzhin du grangs can dag gis brtags pa'i chos gzhan yang dngos po med pas mi gsal ba'i phyir gsal bar byar mi rung bas zil gyis non pa ma yin no / /
gzhan yang dper na shes pa yod pa nyid dang /
gtso bo dag ni nam yong bag la ma zha ba'i phyir bag la zha bar mi 'gyur ba de bzhin du dngos po yang bag la ma zha ba'i phyir bag la zha bar mi 'gyur ro / /
ci ste dngos po bag la zha bar 'gyur na ni shes pa yod pa nyid dang gtso bo dag kyang dngos po yin pas bag la zha bar 'dod par bya dgos te /
de lta na khyed rang gi grub pa'i mtha' las de bag la zha bar mi 'dod pas gzhung la gnod do / /
dngos po yod pa nyid du 'dzin pa la skyon gzhan 'di yang yod de /
gal te rang bzhin yod nyid na / /
de ni med nyid mi 'gyur ro / /
rang bzhin gzhan du 'gyur ba ni / /
nam yang 'thad par mi 'gyur ro / /
rang bzhin ni mi 'gyur ba'i phyir dang /
dpe yang med pa'i phyir ro zhes bya bar dgongs so zhes bya bas ni rang bzhin gyis dngos po yod pa nyid yin na gzhan du 'gyur ba mi srid pa'i skyon gzhan bstan to / /
rang bzhin med pa yang gzhan du 'gyur ba nyid du bstan par mi nus te /
mo gsham gyi bu'i na tshod gzhan du 'gyur ba med pa bzhin pas /
rang bzhin yod pa ma yin na / /
gzhan du 'gyur ba gang zhig yin / /
zhes bya bas ni rang bzhin gyis dngos po med pa nyid yin na de la yang gzhan du 'gyur ba mi srid pa'i skyon gzhan ston to / /
de lta bas na mtha' de gnyi ga yang skyon che bas dam pa rnams de dag yongs su 'dzin par mi byed do zhes bya bas ni mtha' gnyis spang ba'i tshul snga ma gnyis kyi mjug bsdu ba bstan to / /
'dir smras pa /
khyod kyis rang bzhin yod pa ma yin pa la gzhan du 'gyur ba med do zhes smras pa'i phyir dgag pa gnyis brjod pas /
de'i skabs ston pa'i phyir sgra'i don gyi mthus rang bzhin yod na gzhan du 'gyur ba nyid du khas blangs pa yin te /
des na khyod kyi phyogs snga ma la gnod pa dang gtan tshigs kyi don ma grub pa nyid do / /
rang bzhin yod na gzhan du 'gyur ba srid pa'i phyir ro zhes bya ba ni pha rol po dag sgra'i skyon gyis rgol bar byed pa ste /
de dag na re dbu ma pas rang bzhin med pa la gzhan du 'gyur ba med do zhes bya ba la gnod pa dang /
khyed kyi gtan tshigs gzhan du 'gyur ba'i phyir zhes bya ba de yang ma grub pa nyid do zhes zer ro / /
de'i lan du 'dir bshad pa /
kho bo med pa'i ngo bo nyid med pa stong pa nyid du smra ba'i ngo bo nyid yod par mi smra ste /
gang gi phyir chos gang la yang rang bzhin yod par mi 'thad pa'i phyir ro zhes bya ba smras te /
des ni phyogs snga ma la gnod pa dang gtan tshigs kyi don ma grub pa nyid kyi lan 'debs so / /
ci ste yang mi 'thad pa bzhin du yang rtog pa la goms pa'i dbang gis rab tu rtogs par byed na rang bzhin yod pa yin na yang /
gzhan du 'gyur bar ci ltar rung /
lan btab zin pa'i phyir dang gzhan du 'gyur ba ni rang bzhin stong pa nyid med na mi 'byung ba'i phyir ro zhes bya bar dgongs so zhes bya bas ni rang bzhin yod na yang gzhan du 'gyur ba mi 'thad par ston te /
gal te rang bzhin yod nyid na / /
de ni med nyid mi 'gyur ro / /
zhes sngar lan btab zin pa'i phyir dang gzhan du 'gyur ba nyid ni rang bzhin stong pa nyid dang 'brel ba yin pa'i phyir ro / /
dgag pa gnyis kyang tha snyad pa yin te tha snyad pa kho nar yod pa nyid du sgrub pa yin gyi don dam pa pa ma yin pas phyogs snga ma la gnod par yang mi 'gyur la tha snyad du gzhan du 'gyur ba nyid kyang 'grub pas gtan tshigs kyi don ma grub pa nyid ma yin no zhes bya bas ni phyogs snga ma la gnod pa dang /
gtan tshigs kyi don ma grub pa nyid ma yin par bsgrub pa'i mjug bsdu ba bstan to / /
'dir bye brag tu smra ba dag gis smras pa /
don dam par mig la sogs pa skye mched drug po dag ngo bo nyid yod pa kho na yin te /
yod pa'i blo'i rgyu yin pa'i phyir dper na mya ngan las 'das pa bzhin no zhes bya ba ni bye brag tu smra ba dag yod pa'i blo'i rgyu yin pa'i phyir zhes bya ba'i gtan tshigs kyis skye mched rnams ngo bo nyid yod par sgrub pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mya ngan las 'das pa ni yod pa'i blo'i rgyu yin pa'i phyir ngo bo nyid yod pa kho na yin pa de bzhin du mig la sogs pa skye mched drug po dag kyang yod pa'i blo'i rgyu yin pa'i phyir ngo bo nyid yod pa kho na yin no zhes zer ro / /
de'i lan du de la 'dir smig rgyu'i chu la sogs pa dag kyang yod pa'i blo'i rgyu yin pa'i phyir gtan tshigs kyi don ma nges pa nyid do zhes bya ba smras te /
smig rgyu'i chu la sogs pa ngo bo nyid yod pa ma yin pa dag kyang yod pa'i blo'i rgyu yin pa'i phyir ro / /
yod pa'i blo nyid kyi rgyu yin pa'i phyir zhes nges par gzung nas gtan tshigs sbyor bar byed na yang gtan tshigs kyi don ma grub pa nyid dam don 'gal ba nyid do zhes bya ba ni gal te pha rol po dag na re smig rgyu'i chu la sogs pa dag pa'i blo nyid kyi rgyu ma yin pas de dag 'dir gtan tshigs su mi sbyar gyi /
mig la sogs pa skye mched dag ni yod pa'i blo nyid kyi rgyu yin pa'i phyir nyid ces bya ba'i sgra nges par gzung nas gtan tshigs sbyor bar byed pas des na kho bo cag gi gtan tshigs ma nges pa nyid ma yin no zhes zer na de lta na yang mig la sogs pa ma nyams pa dag yod pa'i blo nyid kyi rgyu yin yang nyams pa dag yod pa'i blo nyid kyi rgyu ma yin pas gtan tshigs kyi don ma grub pa nyid dang /
gal te kun rdzob tu yod pa'i blo nyid kyi rgyu yin pa'i phyir zhes gtan tshigs sbyor bar byed na ni khyed don dam par skye mched rnams ngo bo nyid yod pa kho na yin te zhes sgrub pa dang don 'gal ba nyid do / /
skyon gzhan 'di yang yod de /
yod ces bya ba rtag par 'dzin / /
med ces bya ba chad par lta / /
de gnyi ga yang lta ba ngan pa yin te mtho ris dang byang grol gyi gags su gyur pa'i phyir ro zhes bya ba ni yod pa dang med pa'i mthar lta ba'i skyon gzhan ston to / /
de gnyis mtho ris dang byang grol gyi gags su gyur pa nyid bstan pa'i phyir 'di ltar rtag pa nyid yin na gang bde bar gyur pa de yang bde bar 'gyur ba nyid yin la gang sdug bsngal bar gyur pa de yang sdug bsngal bar 'gyur ba nyid yin pas bde ba bskyed pa'i phyir dang /
sdug bsngal nye bar zhi bar bya ba'i phyir sdug bsngal 'gog par 'gro ba'i lam kun du sten par mi byed de yod pa la bya ba mi 'thad pa'i phyir ro / /
chad pa nyid yin na yang med pa la kun nas nyon mongs pa dang rnam par byang ba'i sdug bsngal dang bde ba mi 'thad pas su zhig tshul khrims yang dag par blangs te 'jug cing ci'i phyir 'jug par 'gyur te med pa la 'jug pa mi 'thad pa'i phyir ro zhes bya ba smras so /
de ltar mtha' de gnyi ga skyon che bas mkhas pa rnams kyis de dag la gnas par mi bya bar bstan pa'i phyir /
de phyir yod dang med pa la / /
mkhas pas gnas par mi bya'o / /
de ltar gang gi phyir yod pa dang med par lta ba skyon chags pa yin pa'i phyir mkhas pa 'khor ba'i dgon pa las rgal bar 'dod pa zhes bya ba 'khor ba las rgal zhing mya ngan las 'das pa 'thob par 'dod pa dang /
mtho ris kyi gnas dang skyed mos tshal dag tu lha'i grong khyer na lha mo'i longs spyod rnyed sla ba'i bde ba myong bar 'dod pa zhes bya ba mtho ris kyi bde ba myong bar 'dod pa dang /
tshor ba thams cad rgyun chad pa'i bde ba myong bar 'dod pa zhes bya ba nyan thos dang rang sangs rgyas kyi rnam par grol ba'i bde ba myong bar 'dod pa dang /
spros pa thams cad ma lus par nye bar zhi ba'i bde ba myong bar 'dod pa zhes bya ba sangs rgyas nyid rjes su 'thob pa'i bde ba myong bar 'dod pa dang /
bdag nyid dang ldan pas zhes bya ba bdag nyid bde ba la rab tu sbyor zhing bdag nyid la bde ba dgos pa'i bsam pa dang ldan pas /
dngos po rnams kyi yod pa nyid dang med pa nyid la gnas par mi bya ste /
de dag la gnas pa ni rtag pa dang chad pa'i skyon du thal bar 'gyur ba'i phyir ro zhes bya bar dgongs so zhes bya ba smras so / /
de nyid kyi 'thad pa bstan pa'i phyir ci ltar na yod pa dang med par lta ba dag rtag pa dang chad par lta bar thal bar 'gyur zhe na /
gang zhig ngo bo nyid yod pa / /
de ni med pa min pas rtag /
sngon byung da ltar med ces pa / /
des na chad par thal bar 'gyur / /
zhes bya ba smras so / /
gal te 'dir pha rol po dag 'di skad ces dbu ma pa yang kun rdzob tu thams cad yod do zhes khas len pas rtag par smra ba'i skyon du 'gyur la /
don dam par med do zhes khas len pas chad par smra ba'i skyon du 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
dbu mar smra ba tha snyad tsam du 'dod pas gzugs la sogs pa skyes pa 'di dag ni yod pa'i blo'i rgyu yin pa'i phyir yod pa yin la /
ma skyes pa dang ma 'gags pa dag ni med do zhes smra ba rnams la ni de ltar thal bar mi 'gyur ro / /
don dam par yang rtogs par bya ba'i ngo bo nyid stong pa'i phyir dang ma skyes pa'i phyir yod pa nyid du lta ba med la /
don dam par dngos po ngo bo nyid med pa nyid ma yin te /
rgyu dang ldan pa'i phyir dper na sgyu mar byas pa bzhin pas med pa nyid du lta ba yang med pa'am yod pa dang med pa'i blo la mngon par zhen pa med pa'i phyir yod pa dang med pa'i mtha' gnyis su ltung ba yang med do zhes bya ba smras so / /
de la 'dir rab tu byed pa'i don ni stong pa nyid kyi mi mthun pa'i phyogs kyi khyad par dgag pas rten cing 'brel par 'byung ba chad pa med pa dang rtag pa med par bstan pa yin no zhes bya ba ni mjug bsdu ba dang tshad ma'i 'bras bu yin te /
dngos po dang dngos po med pa brtag pa'i rab tu byed pa bco lnga pa'i skabs 'dir rab tu byed pa'i don tshad ma'i 'bras bur blta ba ni pha rol pos stong pa nyid kyi mi mthun pa'i phyogs kyi khyad par khyed dngos po rnams ngo bo nyid med do zhes smra ba'i dam bcas pa la rang gi tshig dang 'gal ba'i skyon yod de /
de nyid kyis don de la skur pa btab pa'i phyir dper na smras pa thams cad brdzun no zhes bya ba bzhin no zhes bya ba la sogs pa gang smras pa dag bkag pas rten cing 'brel bar 'byung ba chad pa med pa dang /
rtag pa med pa bstan pa yin no / /
rten cing 'brel par 'byung ba chad pa med pa dang /
rtag pa med pa bstan pa la yon tan ci yod pa dang de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyis kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs la chad pa'i dngos po'am rtag pa'i dngos po med do / /
de bzhin du tshor ba dang /
'du shes dang /
'du byed rnams dang /
rnam par shes pa la yang chad pa'i dngos po'am rtag pa'i dngos po med do / /
gzugs dang /
tshor ba dang /
'du shes dang /
'du byed rnams dang /
rnam par shes pa la chad pa'i dngos po'am /
rtag pa'i dngos po med pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa dang /
de bzhin du 'phags pa ting nge 'dzin gyi rgyal po'i mdo las /
yod dang med pa gnyi ga mtha' / /
dag dang ma dag gnyi ga mtha' / /
de phyir mtha' gnyis rnam spangs te / /
mkhas pa dbus na'ang gnas mi byed / /
ces bya ba la sogs pa gsungs pa dang /
de bzhin du mdo sde'i mtha' gzhan dag las /
ci ltar byis pas rnam brtags ltar / /
dngos rnams thams cad yod pa nyid / /
gal te ci ltar de mthong yod / /
thams cad de nyid mthong bar 'gyur / /
chos rnams thams cad yod min pas / /
nyon mongs med cing rnam dag med / /
de ltar ci ltar mthong ltar med / /
de dag med pa nyid kyang min / /
zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni rten cing 'brel par 'byung ba chad pa med pa dang rtag pa med pa bstan pa'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang /
'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las /
dngos po dang dngos po med pa brtag pa zhes bya ba rab tu byed pa bco lnga pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni de bzhin du stong pa nyid kyi mi mthun pa'i phyogs kyi khyad par dgag pas 'khor ba dang mya ngan las 'das pa ngo bo nyid med pa nyid du bstan pa'i don gyi dbang gis rab tu byed pa bcu drug pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsams pa'i skabs su dngos po thams cad skye ba med par dam bca' ba mdzad pas ci ltar dam bcas pa de la 'jug pa'i don gyi dbang du byas nas de skad ces smras te /
de bzhin du zhes bya ba ni rab tu byed pa snga ma'i skabs su bstan pa'i lugs bzhin no / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste dngos po rnams ngo bo nyid yod pa nyid du smra ba yin no / /
de'i phyir khyad par zhes bya ba ni pha rol po dngos po rnams ngo bo nyid yod pa nyid du bsgrub pa'i phyogs snga ma nye bar gzhag pa 'og nas /
don dam par nang gi dngos po rnams la ngo bo nyid yod pa kho na yin te /
de dag la bcings pa dang /
thar pa yod pa'i phyir ro zhes bya ba la sogs pa dag 'byung ba yin no / /
de dgag pas zhes bya ba ni de dgag pa'i dbang du byas nas rab tu byed pa bcu drug pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas 'khor ba dang mya ngan las 'das pa ngo bo nyid med pa nyid du bstan pa'i don gyi dbang gis rab tu byed pa bcu drug pa brtsam mo zhes bya ba smras te /
bcings pa dang thar pa brtag pa'i rab tu byed pa bcu drug pa'i gzhung 'og nas 'byung ba 'di'i don ni 'khor ba dang mya ngan las 'das pa ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin rnam pa gang gis ni 'bras bu de 'thob ce na /
'khor ba dang mya ngan las 'das pa ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa zhes bya ba la sogs pa smras te /
phas kyi rgol ba dag don dam par dngos po rnams ngo bo nyid yod par smra ba'i gzhung sngar bkag tu zin kyang de dag la mngon par zhen pa kha cig gis de mi bzod pas yang de dag 'di skad ces zer ro zhes bya bar sbyar ro / /
de'i phyir don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro / /
'di na gang yod pa ma yin par nges par bzung ba de la ni bcings pa dang thar pa mi 'thad de /
dper na mo gsham gyi bu bzhin no / /
nang gi dngos po rnams la ni de ltar bcings pa dang thar pa med pa ma yin pas de'i phyir de dag yod pas don dam par nang gi dngos po rnams la ngo bo nyid yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na mo gsham gyi bu la sogs pa med pa gang dag la bcings pa dang thar pa med pa de dag la ni don dam par ngo bo nyid yod pa ma yin gyi /
nang gi dngos po gang dag la bcings pa dang thar pa yod pa de la don dam par ngo bo nyid yod pa kho na yin no zhes zer ro / /
de dgag pas 'khor ba dang mya ngan las 'das pa'i ngo bo nyid med pa nyid du bstan pa'i don gyi dbang gis rab tu byed pa bcu drug pa brtsam pa'i phyir de skad ces zer ba de'i lan du 'grel pa byed pa nyid kyis 'dir bshad pa /
'di la 'du byed kyi rgyun thog ma med pa'i dus nas rab tu bsags pa'i mi shes pa'i mun pas ldongs par gyur pa /
bdag dang bdag gir 'dzin pa'i chu srin 'dzin khris zin pa /
sgyu ma dang /
rmi lam dang /
smig rgyu lta bu 'khor ba'i btson ra nas yang dag par 'da' ba'i 'gro ba nyams pa 'dod chags la sogs pa nyon mongs pa'i lcags sgrog gis gzhus pa ni bcings pa'o / /
yang dag pa'i shes pa skyes pas 'dod chags la sogs pa nyon mongs pa'i lcags sgrog gis gzhus pa dang bral zhing de las nges par grol ba ni thar pa'o zhes tha snyad kyi bden par gtogs pa'i shes rab kyis gdags par zad kyi /
don dam pa'i bden par gtogs pas ni ma yin te /
don dam par bcings pa dang thar pa dag mi 'thad pa'i phyir ro zhes bya ba smras te /
bcings pa dang thar pa zhes bya ba ni kun rdzob kyi bden par gtogs pa'i shes rab kyis gdags pa yin gyi /
don dam par bden par gtogs pa ma yin pas de dag don dam par ngo bo nyid med do zhes bstan to / /
de nyid kyi khungs bstan pa'i phyir /
de ltar bcom ldan 'das kyis kyang 'phags pa tshangs pas zhus pa'i mdo las de bzhin gshegs pas kun rdzob tu 'khor ba 'dogs par mdzad kyang don dam par der 'ga' yang 'khor ba med la /
de bzhin gshegs pas kun rdzob tu mya ngan las 'das pa 'dogs par mdzad kyang don dam par der 'ga' yang mya ngan las 'das pa med do zhes ci skad gsungs pa lta bu'o zhes bya ba smras so / /
slob dpon gyis kyang don de nyid kyi dbang du mdzad nas bcings par rnam par rtog pa dag rnam par brtags te /
'di ltar bcings pa zhig yod par gyur na 'du byed rnams sam /
sems can yin grang zhes bya ba la sogs pas ni nang gi dngos po rnams la ngo bo nyid med pa nyid kyi skabs ston te /
slob dpon klu sgrub kyi zhal snga nas kyis kyang don dam par 'khor ba dang mya ngan las 'das pa dag la ngo bo nyid med pa nyid kyi don de nyid kyi dbang du mdzad nas 'jig rten 'di na smra ba po dag bcings pa yod par rnam par rtog pa 'di lta ste /
'du byed rtag pa dag bcings so zhes zer ba dang /
kha cig 'du byed mi rtag pa dag bcings so zhes zer ba dang /
kha cig sems can rtag pa bcings so zhes zer ba dang /
kha cig sems can mi rtag pa bcings so zhes zer ba de dag rnam par brtags te /
rnam pa thams cad mi 'thad par ston to / /
de la re zhig 'du byed rtag pa dag bcings pa mi 'thad par brtag pa bstan pa'i phyir 'du byed rnams kyang rtag pa dag gam /
mi rtag pa dag gcig nyid yin grang na zhes gal gnyis smras so / /
de la gal te brtag pa snga ma ltar 'dod na bshad pa /
gal te 'du byed 'khor zhe na / /
de dag rtag na mi 'khor te / /
zhes bya ba ni re zhig 'du byed rnams rtag na mi 'khor te /
ci'i phyir zhe na /
rtag pa ni mi 'gyur ba'i phyir ro zhes ston to / /
de nyid kyi 'thad pa bstan pa'i phyir 'du byed rtag pa yod pa nyid du ston pa'i rjes su dpag pa med pa'i phyir dang zhes bya ba la sogs pa smras te /
des ni pha rol po la 'du byed rtag pa yod pa nyid du ston pa'i rjes su dpag pa med pas 'du byed rtag pa med pa'i phyir de mi 'khor bar bstan to / /
rtag pa nyid du rjes su dpog pas bcings pa dang thar pa med pas de dag bsal ba'i phyir dam bcas pa la chos kyi ngo bo nyid las zlog pa'i skyon du 'gyur ro zhes bya bar dgongs so zhes bya bas ni pha rol pos 'du byed rnams rtag pa nyid du dpog pas rtag pa la bcings pa dang thar pa med pas de dag bsal ba'i phyir pha rol po'i dam bcas pa la 'du byed rnams kyi chos bcings pa dang thar pa zhes bya ba'i ngo bo nyid las bzlog pa de /
de dag med pa'i skyon du 'gyur bas 'du byed rnams rtag na mi 'khor ro zhes bya bar dgongs pa bstan to / /
yang na /
de dag rtag na mi 'khor te / /
zhes bya ba 'di la 'khor ba ni rgyun chags par rgyu zhing 'byung ba dang 'gro ba lngar 'khor ba yin na /
de yang 'du byed rtag pa snga phyi'i khyad par ma skyes pa rnams la mi 'thad do zhes bya bas ni 'di la gang rgyud kyi rgyun gyis de dang der skye ba dang 'gag pa de ni 'khor ba zhes bya na /
'du byed rtag pa mi 'gyur ba rnams ni 'byung ba dang /
'jig pa'i chos can nyid du mi 'thad pas de'i phyir 'du byed rnams rtag na mi 'khor ro / /
'dir grangs can dag gis smras pa zhes bya bas ni grangs can dag dbu ma pas don dam par 'khor ba med do zhes bshad pa'i lan 'debs pa ston to / /
de'i phyir de dag na re /
gal te ther zug tu smra ba rnams la de skad smra ba dgag pa'i phyir rtag pa rnams mi 'khor ro zhes zer ba ni rigs so zhes zer te /
des ni mu stegs ther zug tu smra ba'i gzhung dgag pa'i phyir dbu ma pas de skad bshad na ni rigs so zhes khas blang ba bstan to / /
'on te 'du byed gnas skabs snga ma snga ma gzhan bor nas gnas skabs phyi ma phyi ma gzhan 'thob pa myong bar 'gyur ba mi 'jig pa kho na dag mi 'khor ro zhes zer ba de ni mi rigs te zhes bya bas ni grangs can dag gi gzhung las dbu ma pas 'khor ba med par bshad na de ni mi rigs so zhes dgag pa ston te /
grangs can dag gi gzhung las snying stobs dang /
rdul dang mun pa'i yon tan gsum cha mnyam pa ni gtso bo zhes bya'o / /
gtso bo rtag pa med pa mi gsal ba de las chen po cung zad tsam dang 'gyur ba tsam skye'o / /
chen po las nga rgyal shin tu gsal ba skye'o / /
nga rgyal de yang rnam pa gsum ste /
rnam par 'gyur ba las gyur pa dang /
rdul las gyur pa dang 'byung ba las gyur pa'o / /
de la rnam par 'gyur ba las gyur pa'i nga rgyal snying stobs shas che ba las ni dbang po bcu gcig skye'o / /
'byung ba las gyur pa'i nga rgyal mun pa shas che ba las ni de tsam lnga skye'o / /
rdul las gyur pa'i nga rgyal g.yo ba shas che ba ni gnyi ga'i bdag nyid yin te /
de ltar 'du byed gtso bo la sogs pa'i gnas skabs snga ma snga ma gzhan bor nas chen po la sogs pa'i gnas skabs phyi ma phyi ma gzhan 'thob pa myong bar 'gyur ba /
rang bzhin mi 'jig pa dper na gser gyi gdu bu'i gnas skabs bor nas dpung rgyan la sogs pa'i gnas skabs gzhan 'thob pa lta bu dag mi 'khor ro zhes zer na de ni mi rigs so zhes zer ro / /
de nyid kyi rjes su dpag pa bstan pa'i phyir 'di ltar kho bo cag gi phyogs la 'bras bu'i skad cig ma skye ba'i dus na rgyu ma zhig par shes par bya ste /
yul dang /
tshad dang /
gzugs la sogs pa nye ba'i phyir dper na 'bras bu'i bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu zho 'am sor gdub ni rang nyid kyi yul dang tshad dang gzugs la sogs pa gang yin pa de nyid dang ma bral bar nye ba'i phyir rang nyid skye ba'i dus na rang nyid ma zhig pa de bzhin du /
rgyu 'o ma'am /
gser yang 'bras bu skye ba'i dus na yul dang /
tshad dang /
gzugs la sogs pa dang ma bral bar nye ba'i phyir 'bras bu zho'am /
sor gdub kyi skad cig ma skyes pa'i dus na rgyu 'o ma dang gser gyi rang bzhin ma zhig par shes par bya ste /
de ltar 'du byed rang bzhin ni rtag la gnas skabs 'gyur ba rnams la 'khor ba yod do zhes zer ro / /
yang na 'jig pa bkag pa'i phyir lus dang dbang po dang blo'i mtshan nyid kyi 'du byed rnams nges par gnas pa kho na ste zhes bya ba la sogs pas ni /
grangs can dag na re dngos po rnams kyi rang bzhin rtag par 'jig pa bkag pa'i phyir lus dang dbang po dang blo'i mtshan nyid kyi 'du byed rang bzhin nges par gnas pa gnas skabs yongs su 'gyur ba rnams la 'khor ba yod do zhes zer ba'i gzhung ston to / /
lus dang dbang po dang blo'i mtshan nyid kyi 'du byed rnams rang bzhin nges par gnas pa kho na yin na ci'i phyir yongs su 'gyur bar snang zhe na /
de'i phyir skyes bu'i don bya ba'i phyir skyes bu'i dmigs pa sgrub nus pa'i tshul gyis snang ba dang mi snang ba chos gzhan gyi mtshan nyid du yongs su gyur pas /
yongs su 'gyur ba ni 'khor ba zhes bya'o zhes bya ba smras te /
gang gi tshe skyes bu yul la longs spyod par 'dod pa'i tshe skyes bus dbang po rnams yul dang spyod par byed la /
dbang pos yul rnams myong bar byed cing yul gyi rnam par blo skyes pa skyes bus longs spyod par byed pa'i tshul gyis dbang po dang /
yul dang /
blo rnams snang ba dang /
mi snang ba'i mtshan nyid du yongs su 'gyur bas yongs su 'gyur ba dang ldan pa 'di 'khor ba zhes bya'o / /
yongs su 'gyur ba yang nges par gnas pa rnams kyi yin gyi de'i dus su 'jig pa rnams kyi yin par ni mi 'dod do zhes bya bas ni /
de ltar gnas skabs 'gyur ba la 'khor ba zhes bya ba de yang kho bo cag grangs can gyi rang bzhin rtag par gnas pa la yod kyi /
khyed sangs rgyas pa dag gi skad cig ma re re la 'jig pa la med do zhes zer ba'i gzhung bstan to / /
de skad ces zer ba de'i lan du 'grel pa byed pa nyid kyis /
'dir de ni rigs pa ma yin te zhes bya ba la sogs pa smras te /
des ni grangs can dag gi grub pa'i mtha' sun 'byin par byed do / /
ci'i phyir de rigs pa ma yin zhe na /
snang ba dang mi snang ba'i chos gzhan gyi chos can yang de dang ldan par bstan pa'i phyir dang zhes bya ba la sogs pa smras te /
sor gdub snang ba'i tshe dpung rgyan mi snang ba'i chos gzhan gyi chos can gser yang snang ba dang /
mi snang ba de dang ldan pa'i phyir chos dang /
chos can tha mi dad pas ci ltar snang ba dang /
mi snang ba'i chos yongs su 'gyur ba bzhin du chos can gser yang yongs su 'gyur bas des na gser gyi rang bzhin nges par gnas zhes byar mi rung ste /
skad cig ma re re la 'jig pa yin pa'am /
yang na chos can gser gyi rang bzhin mi 'gyur ba nges par gnas par 'dod na ni de dang lhan pa'i gdu bu dang dpung rgyan snang ba dang mi snang ba'i chos gzhan yang yongs su 'gyur ba med par khas blangs dgos pas khyod kyi rang bzhin ni rtag la gnas skabs ni 'gyur ba zhes bya ba de mi rigs pas 'du byed rtag pa rnams la 'khor ba mi 'thad do / /
yul la sogs pa nye ba'i gtan tshigs dag gi skyon yang sngar bstan zin pa'i phyir dang zhes bya bas ni /
grangs can dag na re 'bras bu'i skad cig ma skye ba'i dus na rgyu ma zhig par shes par bya ste /
yul dang /
tshad dang /
gzugs la sogs pa nye ba'i phyir dper na 'bras bu'i bdag nyid bzhin no zhes zer ba'i gtan tshigs sun 'byin te /
des rgyu dang 'bras bu rang bzhin gcig pa nyid du rjes su dpog pas rgyu dang 'bras bu ma yin pas rgyu dang 'bras bu bsal bas dam bcas pa la chos kyi ngo bo nyid las bzlog pa'i skyon yod pa'i phyir sngar rtag pa nyid du rjes su dpog pas bcings pa dang thar pa med pas de dag bsal ba'i phyir dam bcas pa la chos kyi ngo bo nyid las bzlog pa'i skyon du 'gyur ro zhes bya bar dgongs so zhes bstan pa bzhin du 'dir yang gcig pa nyid du rjes su dpog pas rgyu dang 'bras bu ma yin pas de dag bsal ba'i phyir dam bcas pa la rgyu dang 'bras bu'i chos kyi ngo bo las bzlog pa'i skyon du 'gyur ro zhes bya bar sbyar ro / /
skye ba bkag pa'i phyir dang dngos po'i ngo bo nyid bkag pa'i phyir zhes bya bas ni de'i phyir yang grangs can dag gi 'khor ba yod pa dang rang bzhin rtag par smra ba mi rigs par bstan to / /
pha rol pos smras pa'i sgrub pa ma grub pas 'du byed mi 'jig pa rnams 'khor ro zhes bya ba de mi rigs so zhes bya ba ni gtan tshigs gong ma de dag gi phyir na grangs can dag gis smras pa'i sgrub pa de ma grub par mjug bsdu ba yin no / /
gzegs zan pa dang rang gi sde pa dag gis smras pa /
'du byed mi rtag pa rnams 'khor ba nyid yin gyi /
rtag pa snga phyi'i khyad par ma skyes pa rnams la 'khor ba med pa ni bden no zhes bya ba ni mu stegs gzegs zan pa dag dang /
nyan thos bye brag tu smra ba dag 'du byed skad cig ma re re la 'jig pa'i ngang can mi rtag pa rnams 'khor bar sgrub pa'i gzhung yin no / /
de'i lan du 'grel pa byed pas /
de dag gi phyir bshad pa /
mi rtag na yang 'khor mi 'gyur / /
'di ltar mi rtag pa rab tu zhig pa rnams la phyir skye ba med pas de'i phyir de dag la yang rgyun chags par rgyu zhing 'byung ba dang 'gro ba lngar 'khor ba mi 'thad do zhes bya ba smras te /
'du byed mi rtag pa skad cig ma re re la 'jig pa'i ngang can dag ni skad cig ma snga ma la khyad par gang dang lhan cig skyes pa de khyad par de nyid dang lhan cig 'gags pa ni skad cig ma phyi mar skye zhing 'khor bar mi 'thad pas de'i phyir mi rtag pa la 'khor ba mi 'thad do / /
yang na mi rtag pa rnams la mi rtag pa'i chos su rjes su dpog pas 'khor ba med pas 'khor ba bsal ba'i phyir dam bcas pa la chos kyi ngo bo nyid bsal ba'i skyon yod de /
de'i phyir /
mi rtag na yang 'khor mi 'gyur / /
zhes bshad de 'du byed rnams zhes bya ba'i skabs yin no zhes bya bas ni pha rol po dag 'du byed rnams mi rtag par rjes su dpog pas des na mi rtag pa 'gags shing zhig pa la yang phyir skye ba'i 'khor ba med pas 'khor ba bsal ba'i phyir pha rol po dag gis dam bcas pa la mi rtag pa'i chos kyi ngo bo 'khor ba bsal ba'i skyon yod pas de'i phyir 'du byed rnams mi rtag na yang 'khor bar mi 'gyur ba bstan to / /
yang na /
mi rtag na yang 'khor mi 'gyur / /
zhes bya ba ni pha rol kyi 'du byed rnams bzhin no zhes bya ba'i tshig gi lhag ma ste de ltar na de ni chos mthun pa'i dpe mi 'khor ba dang mi rtag pa nyid kyi chos kyi khyad par can du byas pa'i tshig yin te byas pa ni mi rtag go zhes bya ba bzhin no zhes bya bas ni tshig le'ur byas pa'i rtsa ba 'dis chos mthun pa'i dpe'i tshig tu gzhag pa ston te /
dper na sgra mi rtag ste /
bum pa byas pa mi rtag pa bzhin no zhes bya ba de bzhin du 'dir yang nang gi 'du byed mi rtag pa rnams ni 'khor bar mi 'gyur te /
phyi rol gyi 'du byed mi rtag pa rnams mi 'khor ba bzhin no zhes bya bar sbyar ro / /
de nyid kyi tshad ma bstan pa'i phyir /
'di sbyor ba'i tshig ni don dam par nang gi 'du byed rnams 'khor bar mi 'thad do /
mi rtag pa'i phyir dper na phyi rol gyi bum pa la sogs pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na phyi rol gyi 'du byed bum pa la sogs pa dag ni mi rtag pa'i phyir 'khor bar mi 'thad pa de bzhin du /
nang gi dngos po mig la sogs pa dag kyang mi rtag pa'i phyir 'khor bar mi 'thad do / /
de ltar re zhig 'du byed rnams rtag pa dang mi rtag pa gnyi ga yang 'khor bar mi 'thad par bstan to / /
da ni sems can yang rtag pa dang mi rtag pa gnyi ga yang 'khor bar mi 'thad pa bstan pa'i phyir /
ci ste 'du byed rnams rtag pa gnyi ga ltar yang 'khor bar mi 'thad pa'i phyir sems can 'khor ro zhes rnam par rtog na de la yang brgal zhing brtag pa de nyid de zhes bya ba la sogs pa smras te /
ci ste bdag tu smra ba dag de ltar rtog na de la yang dbu ma pas brgal zhing brtag pa sngar 'du byed rnams kyi skabs su bstan pa de nyid yin no zhes bya bar sbyar ro / /
de nyid bstan pa'i phyir ci sems can rtag pa zhig gam 'on te mi rtag pa zhig 'khor zhes gal gnyis su brtag pa smras so / /
gnyi ga ltar yang dam 'cha' na zhes bya ba ni pha rol po dag go / /
lan yang de nyid de zhes bya ba ni rtag pa dang mi rtag pa gnyi ga la 'khor bar mi 'thad par sngar bstan pa'o / /
de nyid bstan pa'i phyir rtag pa ni mi 'gyur bas gnas skabs snga phyi'i khyad par ma skyes pa'i phyir dang /
mi rtag pa yang zhig nas mi skye ba'i phyir mi 'khor bar sems can la yang rim 'di mtshungs /
dgag pa'i tshul gyis zhes bya ba'i tha tshig go zhes bya ba smras so / /
dgag pa'i tshul gyi rim pa de bstan pa'i phyir de bas na sems can rtag pa dang mi rtag pa 'khor ba'i phyogs la yang dam bcas pa'i skyon dang rjes su dpag pa'i gnod pa snga ma bzhin no zhes bya ba smras te /
sngar dam bcas pa la chos kyi ngo bo nyid bsal ba'i skyon dang rjes su dpag pa'i gnod pa ci skad bstan pa de dag 'dir yang ci rigs par sbyar ro / /
ci ltar dam bcas pa la chos kyi ngo bo nyid bsal ba'i skyon yod ce na /
sems can rtag pa mi 'gyur ba la 'khor ba 'gyur ba 'byung ba 'gal bas de bsal ba'i phyir dam bcas pa la skyon yod do / /
ci ltar rjes su dpag pa'i gnod par 'gyur zhe na /
sems can rtag pa la 'khor ba mi 'thad de rtag pa'i phyir dper na nam mkha' bzhin no / /
mi rtag pa la yang de las bzlog ste ci rigs par sbyar ro / /
ci ste yang 'du byed rnams dang sems can mi rtag par smra ba dag phyir zlog par byed de /
'du byed rnams dang sems can zhig pa'i rgyun can gyi 'du byed rnams dang sems can gyi rgyud phyi ma de dag gi rgyu las byung ba dag gnyen po ma skyes pa'i phyir rgyun chags su 'khor bas 'khor ba 'grub pa'i phyir skyon med do zhe na zhes bya ba ni de ltar 'du byed rnams dang /
sems can rtag pa dang /
mi rtag pa la 'khor ba mi 'thad par bsgrubs pa dang /
'dir rang gi sde pa dang phyi rol pa 'du byed rnams dang sems can mi rtag par smra ba rnams kyis de mi bzod pas de dag na re skad cig ma snga ma 'gags kyang de'i rkyen gyis skad cig ma phyi ma skye ba'i rgyun 'brel pa yod la de yang gnyen po 'phags pa'i lam ma skyes kyi bar du rgyud kyi rgyun gyis 'byung bas de nyid 'khor ba yin pa'i phyir mi rtag par smra ba rnams kyi phyogs la 'khor ba grub po zhes phyir zlogs shing rgol ba'i tshig yin no / /
de'i lan du 'dir 'grel pa byed pa nyid kyis de ni bzang po ma yin te /
de ma thag pa'i rkyen bzhin du 'du byed rnams dang sems can zhig pa dag skad cig ma phyi ma'i rkyen nyid bsal ba'i phyir dang zhes bya ba la sogs pa smras te /
des ni ji ltar sngar /
'gags na rkyen kyang gang zhig yin / /
zhes bya bas de ma thag pa'i rkyen bkag pa bzhin du 'dir yang 'du byed rnams dang /
sems can zhig cing 'gags pa yang gnyen po ma skyes kyang so sor ma brtags par 'gog pas 'gags te med pa dag 'du byed phyi ma'i rkyen nyid yin pa bsal ba'i phyir pha rol po'i tshig la skyon med pa ma yin no zhes bstan to /
dam bcas pa'i skyon ma spangs pa'i phyir dang zhes bya bas ni sngar yang na mi rtag pa rnams la mi rtag pa'i chos su rjes su dpog pas 'khor ba med pas 'khor ba bsal ba'i phyir dam bcas pa la chos kyi ngo bo nyid bsal ba'i skyon yod do zhes bshad pa de'i skyon pha rol pos ma spangs pa'i phyir yang pha rol po'i tshig la skyon med pa ma yin no zhes bstan to / /
de skad smra ba la rjes su dpag pas gnod pa'i phyir skyon med pa ma yin no zhes bya bas ni mi rtag par smra ba la don dam par nang gi 'du byed rnams 'khor bar mi 'thad de mi rtag pa'i phyir dper na phyi rol gyi bum pa la sogs pa bzhin no zhes rjes su dpag pas gnod pa'i phyir pha rol po dag gi tshig la skyon med pa ma yin no / /
'dir 'jig rten rgyang pan pa dag gis smras pa /
'du byed rnams dang sems can rtag pa dang mi rtag pa mi 'khor ro zhes zer ba ni grub pa la sgrub pa yin te zhes bya ba ni /
de ltar dbu ma pas 'du byed rnams dang sems can rtag pa dang mi rtag pa'i mu bzhi char la 'khor ba mi 'thad do zhes bkag pa dang /
'dir 'jig rten rgyang pan pa dag dga' nas de dag na re dbu ma pas 'khor ba med do zhes bsgrubs pa ni grub pa la sgrub pa yin te /
ci'i phyir zhe na /
kho bo cag gi gzhung las kyang 'khor ba med par grub pa'i phyir ro zhes zer ba'i tshig yin no / /
'jig rten rgyang pan pa dag gi gzhung las ci ltar 'khor ba med ce na /
kho bo cag gi mkhan po drang srong chen po 'jig rten mig ces bya bas rang gi chung ma la gtams pa'i lung las 'di skad ces 'byung ste /
ci tsam dbang po'i spyod yul ba / /
skyes bu de tsam nyid du zad / /
ces bya ba la sogs pa smras te /
skyes bu zhes bya ba ni ji srid du ma shi zhing mig la sogs pa dbang po'i spyod yul du 'gyur ba de srid du yod kyi /
shi zhing lus thal bar gyur phan chad med de /
ma shi'i bar du bde bar 'tsho / /
shi zin phan chad spyod yul med / /
lus ni thal bar gyur pa la / /
phyir yang 'ong ba ga la yod / /
ces bya ba yin no / /
sngo bsangs mang thos gang smra ba / /
de dag spyang ki'i rjes dang 'dra / /
zhes bya ba ni drang srong 'jig rten mig /
ces bya bas rang gi chung ma la /
kye sngo bsangs ma zhes bos nas 'jig rten na dge sbyong dang bram ze mang du thos pa dag gis 'jig rten 'di yod do / /
'jig rten pha rol yod do / /
sbyin pa yod do / /
mchod sbyin yod do / /
pha dang ma yod do / /
sems can rdzus te skye ba yod do / /
'jig rten na dgra bcom pa yod do zhes gang dag smras pa de dag ni spyang ki'i rjes zhes bya ba'i byung ba'i mtha' dang 'dra ste /
brdzun no zhes rjes su bstan pa'i gzhung ste /
de'i byung ba'i mtha' ni sngon gyi 'tsho ba med pa g.yon can zhig grong khyer 'byor pa rgyas pa phyug pa lo legs pa skye bo dang mi mang pos gang ba zhig tu song ste /
der phyin nas bdag nyid kyi rig byed dang brda sprod pa la sogs pa'i bstan bcos ci shes pa thams cad grong khyer ba'i mi rnams la bshad de /
thams cad yid ches par byas nas gang gi tshe de'i tshig gis grong khyer ba thams cad rgyu skar dang /
gza' dang /
tshe grangs dang /
skar ma'i dus dang sbyar te /
so so'i zhing las dang nyo tshong la sogs pa so nam gyi bya ba dag la song ba de'i tshe na g.yon can des shing las spyang ki'i rkang pa 'dra ba mang po dag byas nas mtshan mo grong khyer ba'i mi thams cad gnyid log pa'i tshe srang dang /
lam po che dang sum mdo dang bzhi mdo dag tu spyang ki'i rkang pa 'dra ba de dag gis glan te spyang rjes chen po phal mo ches bkang ngo / /
de nas nang par nam langs pa dang /
grong khyer ba'i mi rnams kyis spyang rjes chen po phal po che dag mthong nas /
ya mtshan skyes shing skrag ste mi g.yon can de la dris pa /
mkhan po 'phags pa spyang rjes chen po phal mo che 'di dag su'i lags /
g.yon can des smras pa /
kyi hud 'o bu cag la 'di ltar ltas ngan 'di lta bu byung bas 'o bu cag thams cad ma rungs par 'gyur te /
srin po chen po spyang ki zhes bya ba zhig yod pa de /
deng nas zhag bdun na 'dir 'ong zhing des grong khyer pa 'di dag thams cad za bar 'gyur ro / /
grong khyer pa'i mi rnams kyis smras pa /
'o na bdag cag de las bsrung ba'i thabs 'ga' sta mchis sam /
g.yon can des smras pa /
thabs gcig kho na zhig yod de /
gal te grong khyer ba'i mi khyed kyis do mod khyed thams cad phyi rol du bza' ba dang bca' ba mang po'i gtor ma phul la /
so so'i khyim na /
gser dang /
dngul dang /
nor bu dang /
mu tig la sogs pa nor rdzas kyi rnam pa ci bdog pa thams cad der bskyur te bor la phyir mi lta bar thal byung bros te grong khyer du zhugs la sgo bcad de /
zhag bdun gyi bar du gab na thabs des khyed thams cad srin po'i kha nas thar ro / /
de nas grong khyer ba'i mi de dag skrag pa'i dbang gis de'i tshig mnyan te de ltar byas pa dang /
mi g.yon can des de'i mtshan mo mi rnams nyal ba'i tshe kha zas dang nor thams cad bsdus te khyer zhes grags te /
ci ltar mi g.yon can 'tsho ba med pa des spyang rjes bstan pas rang gi don byas pa dang 'dra bas /
'di na dge sbyong dang bram ze mang du thos pa dag kyang 'jig rten pha rol yod par ston pas rang gi don byed pas 'jig rten pha rol yod kyi dge sbyong dang bram ze dag la yon phul cig ces zer ba yang de dang 'dra'o zhes zer ro / /
mdzes ma legs par spyod cing zo / /
zhes bya ba yang /
drang srong des rang gi chung ma la kye mdzes ma zhes bos nas de ltar mang du thos pa dag smra ba de dag spyang ki'i rjes dang 'dra bas khyod dge sbyong dang bram ze dag la yang sbyin pa ma byed par rang nyid legs par spyod cing zo shig ces zer ba'o / /
lus mchog khyod 'das gang de med / /
ces bya ba yang drang srong des chung ma la kye lus mchog ces bos nas khyod kyis 'das pa'i dus su gang byas pa de la phyis 'bras bu med do zhes bsgo ba'o / /
'jigs rung song ba phyir mi ldog /
ces bya ba yang drang srong des chung ma la kye 'jigs su rung zhes bos nas 'jig rten 'di nas pha rol du song ba la phyir ldog cing yang dang yang du skye ba med do zhes gtams pa'o / /
lus 'di 'dus pa tsam du zad / /
ces bya ba ni da ltar gson tshe gcig gi lus 'di ni 'dus pa tsam zhig yod kyi de la snga phyi med do zhes bstan pa'o / /
de ltar drang srong gi lung bsgrubs nas da ni rang gi tshe snga phyi med par bsgrub pa'i phyir 'jig rten 'di nas 'jig rten gzhan du chos 'ga' yang mi 'gro zhing /
mngal na gnas pa'i sngon rol gyi blo gang yin pa de nas kyang 'dir 'ga' yang ma 'ongs te zhes bya ba smras so / /
sangs rgyas pa dag tshe snga ma yod par sgrub pa'i gzhung sun phyung ba'i phyir /
gang dag mngal na gnas pa'i snga rol na 'jig rten yod do zhes bya ba'i don de sgrub pa'i phyir /
mngal na gnas pa'i sngon rol gyi blo gang yin pa de ni de ma thag tu dgag pa'i blo sngon du 'gro ba yin te blo yin pa'i phyir dper na de'i 'og rol gyi blo bzhin no zhes sgrub pa smra ba de dag la ni dpe med de /
'di ltar ma shi ba'i bar du gnas pa rnams la blo gcig kho nar zad pa'i phyir te /
de ltar re zhig 'jig rten snga ma med do zhes bya ba smras te /
sangs rgyas pa dag rjes su dpag pa de skad smra na de la yang dpe med pas tshe snga ma med do / /
tshe phyi ma yang med pa bstan pa'i phyir ji ltar 'jig rten phyi ma med pa de ltar 'di bshad de lhas byin gyi 'chi kha'i sems ni sems gzhan dang nying mtshams sbyor ba med de 'chi kha'i sems yin pa'i phyir dper na dgra bcom pa'i 'chi kha'i sems bzhin no zhes bya ba smras te /
de'i phyir dbu ma pas 'khor ba med par bsgrubs pa ni kho bo cag gi phyogs la yang grub pas grub pa la sgrub pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir 'du byed mi rtag pa 'khor ba tha snyad du ma bkag pa'i phyir dang /
'du byed rtag pa ni 'khor ba gnyi gar yang bkag pa'i phyir grub pa la sgrub pa ma yin no zhes smras te /
de ni grub pa la sgrub pa yin no zhes zer ba'i lan btab ste /
'du byed mi rtag pa rnams tha snyad du 'khor ba dang /
rtag pa rnams bde ba gnyi gar yang mi 'khor bar dbu ma pas bsgrub pa dag 'jig rten rgyang pan pa la med pa'i phyir ro / /
lhas byin gyi rgyud kyi gzugs kyi blo ni sgra'i blo las gzhan ma yin pa ma yin te /
yul tha dad pa'i phyir dper na rgyud gzhan gyi blo bzhin pas rjes su dpag pa las dpe yod pa'i phyir tha snyad du 'jig rten pha rol snga ma ma grub pa ma yin no zhes bya bas ni sngar 'jig rten rgyang pan pa dag na re gang dag mngal na gnas pa'i sngon rol na 'jig rten yod do zhes bya ba'i don de sgrub pa'i phyir mngal na gnas pa'i sngon rol gyi blo gang yin pa de ni /
de ma thag tu 'gags pa'i blo sngon du 'gro ba yin te /
blo yin pa'i phyir dper na de'i 'og rol gyi blo bzhin no zhes bsgrub pa smra ba de dag la ni dpe med do /
'di ltar ma shi ba'i bar du gnas pa rnams la blo gcig kho nar zad pa'i phyir te /
de ltar re zhig 'jig rten snga ma med do zhes bya ba'i lan btab ste /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyud tha dad pa mchod sbyin gyi blo ni lhas byin gyi blo las yul tha dad pa'i phyir lhas byin gyi blo las gzhan yin pa de bzhin du /
rgyud gcig pa lhas byin nyid kyi gzugs kyi blo yang sgra'i blo las yul tha dad pa'i phyir /
sgra'i blo las gzhan yin pas rjes su dpag pa de'i sgo nas brtags na 'jig rten rgyang pan pa dag na re /
'di ltar ma shi ba'i bar du gnas pa rnams la blo gcig kho nar zad pa'i phyir /
sangs rgyas pa dag gi dpe de'i 'og rol gyi blo bzhin no zhes sgrub pa smra ba de dag la dpe med de zhes zer ba de med pa ma yin te /
rgyud gcig gi blo yul tha dad pa rnams kyang tha dad pa nyid yin pas dper na mngal na gnas pa'i 'og rol gyi blo yang de ma thag tu 'gags pa'i blo sngon du 'gro ba de bzhin du mngal na gnas pa'i sngon rol gyi blo gang yin pa de yang de ma thag tu 'gags pa'i blo sngon du 'gro ba yin pas de ltar dbu ma pa'i dpe grub pa'i phyir tha snyad du 'jig rten snga ma med pa ma yin no / /
'jig rten pha rol phyi ma yang med pa ma yin te /
zag pa dang bcas pa'i 'chi kha'i sems ni sems gzhan dang nying mtshams sbyor te /
zag pa dang bcas pa'i phyir dper na 'chi ba'i rgyu'i sems bzhin pas /
tha snyad kyi bden pa dang 'gal ba med do zhes bya bas ni sngar 'jig rten rgyang pan pa dag na re 'di ltar 'jig rten phyi ma med pa de ltar 'dir bshad de /
lhas byin gyi 'chi kha'i sems ni sems gzhan dang nying mtshams sbyor ba med de /
'chi kha'i sems yin pa'i phyir dper na dgra bcom pa'i 'chi kha'i sems bzhin no zhes zer ba'i lan btab ste /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'chi ba'i rgyu dang po na ba la sogs pa'i sems ni zag pa dang bcas pa'i phyir 'chi kha'i sems gzhan dang nying mtshams sbyor ba de bzhin du zag pa dang bcas pa'i 'chi kha'i sems kyang zag pa dang bcas pa'i phyir 'jig rten pha rol du skye ba'i char gtogs pa'i sems gzhan dang nying mtshams sbyor te /
des na dbu ma pas tha snyad du zag pa dang bcas pa'i sems gzhan la nying mtshams sbyor ba yod pas 'jig rten phyi ma yod par bshad pa de la tha snyad kyi bden pa dang 'gal ba med do / /
gal te don dam par lhas byin gyi blo yang rgyud gzhan gyi blo thams cad las gzhan nyid ma yin te /
blo yin pa'i phyir dper na lhas byin gyi blo bzhin no zhes bya ba ni sngar dbu ma pas /
rgyud gcig pa'i blo yang rgyud tha dad pa'i phyir gzhan nyid yin pas rjes su dpag pa las dpe yod pa'i phyir tha snyad du 'jig rten pha rol snga ma ma grub pa ma yin no zhes bshad pa de la /
'dir 'jig rten rgyang pan pa dag yang rgyud tha dad pa'i blo thams cad kyang don dam par tha dad pa ma yin pas gzhan nyid du mi 'grub pa'i phyir dbu ma pa'i dpe ma grub po zhes rgol ba'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin rang gi blo ni blo yin pa'i phyir don dam par rang gi blo las gzhan nyid ma yin pa de bzhin du /
lhas byin gyi blo yang blo yin pa'i phyir don dam par rgyud tha dad pa gzhan gyi blo thams cad las gzhan nyid ma yin pas dbu ma pa'i dpe ma grub po / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
don dam par lhas byin gyi blo'i skye ba bkag pa'i phyir dang /
de las gzhan nyid ma yin pa ma grub pa'i phyir dang zhes bya ba la sogs pa smras te /
kho bos don dam par lhas byin gyi blo'i skye ba bkag pa'i phyir dang /
khyod kyi dpe dang /
dngos kyi chos can ma grub pa'i phyir dang /
de ma grub pas de las rgyud gzhan gyi blo thams cad gzhan nyid yin par bsgrub par bya ba chos kyang ma grub pa'i phyir /
'jig rten rgyang pan pa dag gi sgrub pa de ni bzang po ma yin no / /
tha snyad du blo rgyud gzhan gyi blo thams cad las /
gzhan nyid ma yin par dam 'cha' bas des na khyed kyi dpe ma grub po zhes zer na /
de lta na tha snyad du lhas byin gyi bla rgyud gzhan gyi blo thams cad las gzhan nyid yin par grags pa'i gnod pas /
khyed la gnod par 'gyur ba'i phyir de yang bzang po ma yin par bstan to / /
dgra bcom pa'i sems kyang nying mtshams sbyor ba dang /
nying mtshams sbyor ba med par ma grub pa'i phyir dang zhes bya bas ni /
sngar 'jig rten rgyang pan pa dag na re ci ltar 'jig rten phyi ma med pa da ltar 'di bshad de /
lhas byin gyi 'chi kha'i sems ni sems gzhan dang nying mtshams sbyor ba med de /
'chi kha'i sems yin pa'i phyir dper na dgra bcom pa'i 'chi kha'i sems bzhin no zhes zer ba'i dpe de ma grub par ston to / /
'di ltar lung las de bzhin gshegs pa mya ngan las 'das nas yod pa dang /
mya ngan las 'das nas med pa dang /
mya ngan las 'das nas yod kyang yod la med kyang med pa dang /
mya ngan las 'das nas yod pa yang ma yin med pa yang ma yin par lung du ma bstan pas / /
dgra bcom pa'i 'chi kha'i sems kyang nying mtshams sbyor ba dang /
nying mtshams sbyor ba med par ma grub pa'i phyir pha rol po'i dpe ma grub pas /
de yang bzang po ma yin no / /
don dam par sgrub pa'i dpe ma tshang ba'i skyon yod pa'i phyir ro zhes bya bas ni /
sngar pha rol po dag na re don dam par lhas byin gyi blo yang rgyud gzhan gyi blo thams cad las gzhan nyid ma yin te /
blo yin pa'i phyir dper na lhas byin gyi blo bzhin no zhes zer ba'i dpe de ma grub par ston to /
don dam par lhas byin gyi blo ma grub pas pha rol po'i sgrub pa la dpe ma tshang ba'i skyon yod pa'i phyir de yang bzang po ma yin no / /
tha snyad du zag pa med pa'i sems phyogs su byed na ni grub pa la sgrub pa yin no zhes bya ba ni /
gal te pha rol po dag 'di skad ces kho bo cag kun rdzob kyi tha snyad du zag pa med pa'i 'chi kha'i sems /
sems gzhan dang nying mtshams sbyor ba med pa phyogs su byed cing /
gzhan nyid ma yin par dam 'cha'o zhes zer na /
de ni ded sangs rgyas pa dag gi phyogs la yang grub zin pas grub pa la sgrub pa yin pa'i phyir mi rung ngo zhes ston to / /
srid pa snga ma'i 'chi kha'i sems gzhan dang nying mtshams sbyor bas ma nges pa nyid kyang yin no zhes bya bas ni /
sngar pha rol po dag na re ji ltar 'jig rten phyi ma med pa de ltar 'dir bshad de / /
lhas byin gyi 'chi kha'i sems ni sems gzhan dang nying mtshams sbyor ba med de /
'chi kha'i sems yin pa'i phyir dper na dgra bcom pa'i 'chi kha'i sems bzhin no zhes zer ba'i gtan tshigs de ma nges pa nyid du ston te /
'di na srid pa snga ma'i 'chi kha'i sems kyang srid pa 'dir skye ba'i sems gzhan dang nying mtshams sbyor ba mthong bas /
des na re zhig 'chi kha'i sems yin pa'i phyir dper na dgra bcom pa'i 'chi kha'i sems bzhin du nying mtshams sbyor ba med pa yin nam /
'on te 'chi kha'i sems yin pa'i phyir srid pa snga ma'i 'chi kha'i sems bzhin du nying mtshams sbyor ba yod par 'gyur ba ma nges pa nyid yin pas pha rol po'i gtan tshigs ma nges pa nyid kyi skyon yod do / /
gal te de yang phyogs su byas pa'i phyir skyon med do zhe na zhes bya ba ni /
pha rol po dag na re kho bo cag 'jig rten pha rol med par smra ba dag gis /
srid pa snga ma'i 'chi kha'i sems de sems gzhan dang nying mtshams sbyor ba med pa de yang phyogs su byas pa'i phyir /
mi mthun pa'i phyogs med pas gtan tshigs ma nges pa nyid kyi skyon med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
'jig rten pha rol la skur pa 'debs pa'i phyogs la /
srid pa snga ma'i 'chi kha'i sems ma grub pas de'i phyogs su bya ba mi 'thad do zhes bya ba smras te /
'jig rten rgyang pan pa'i phyogs la srid pa snga phyi med pa'i phyir /
srid pa snga ma'i 'chi kha'i sems ma grub pas /
de'i phyogs su bya ba mi 'thad de /
gzhi ma grub pa'i phyir ro / /
brtag pa 'phros pas chog go zhes bya bas ni /
skabs gong ma dag gis mjug bsdu ba bstan to // // @## / /
bam po lnga bcu lnga pa /
gnas ma'i bu'i sde pa dag gis smras pa /
gang zag ni phung po dang skye mched dang khams rnams las de nyid dam gzhan nyid du brjod par bya ba nyid ma yin pa de bzhin du rtag pa dang mi rtag pa nyid du yang brjod par bya ba nyid ma yin pa'i phyir phyogs gnyi gar bstan pa'i skyon de dag kho bo cag la mi gnod de gang zag de lta bu de 'khor ro zhes bya ba ni nyan thos gnas ma'i bu'i sde pa dag gi gzhung las /
gang zag ni phung po la sogs pa dang gcig pa nyid dang gzhan nyid du brjod par bya ba nyid ma yin pa de bzhin du rtag pa dang mi rtag pa nyid du yang brjod par bya ba nyid ma yin par 'byung bas de'i phyir 'dir de dag na re kho bo cag gi phyogs la gang zag ni rtag pa dang mi rtag pa nyid gnyi gar yang brjod par bya ba ma yin pa'i phyir khyed kyis sngar rtag pa dang mi rtag pa'i phyogs gnyi gar bstan pa'i skyon de dag kho bo cag la mi gnod de /
de ltar rtag pa dang mi rtag pa'i mtha' gnyi gar yang brjod par bya ba ma yin pa'i gang zag rnam pa de lta bu de 'gro ba lngar 'khor ro zhes zer ba'i gzhung yin no de skad ces zer ba de'i lan du 'grel pa byed pa nyid kyis 'dir bshad pa /
gal te gang zag 'khor zhe na / /
phung po skye mched khams rnams la / /
de ni rnam pa lngas btsal na / /
med na gang zhig 'khor bar 'gyur / /
'khor bar mi 'gyur ba kho na ste / /
med pa'i phyir ro zhes bya bar dgongs so zhes bya ba smras te /
gnas ma'i bu'i sde pa dag gis btags pa'i gang zag rnam pa de lta bu de 'gro ba lngar 'khor ro zhes bya bar phung po dang khams dang skye mched rnams la gang zag de rnam pa lngas btsal na med pa'i phyir gang zhig 'khor bar 'gyur te mi 'gyur ro zhes bya bar dgongs so / /
rnam pa lnga ni de bzhin gshegs pa brtag pa'i skabs nas /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes 'og nas 'byung bas 'dir 'grel pa ma byas so / /
de ltar de ni bsgrub par bya ba dang /
sgrub pa'i chos nye bar gzhag pa'i tshig yin no / /
zhes bya ba ni 'khor bar mi 'gyur ba kho na ste /
med pa'i phyir ro zhes bya bar dgongs so / /
zhes bya ba dang go rims bzhin du sbyar ro / /
de nyid kyi tshad ma bstan pa'i phyir 'dir sbyor ba'i tshig ni /
don dam par gang zag yod pa ma yin te /
gzugs su rung ba dang /
myong ba dang /
mtshan mar 'dzin pa dang /
mngon par 'du byed pa dang /
rnam par shes par byed pa la ma gtogs pa'i mtshan nyid dmigs su med pa'i phyir /
dper na bong bu'i rwa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bong bu'i rwa ni phung po lnga la ma gtogs pa'i mtshan nyid dmigs su med pa'i phyir yod pa ma yin pa de bzhin du /
gang zag kyang phung po lnga la ma gtogs pa'i mtshan nyid dmigs su med pa'i phyir yod pa ma yin par 'khor bar mi 'gyur ro / /
ci ste med bzhin du yang de la mngon par zhen pa'i bag chags kyi blo gros nyams pas rab rib can gyi skra shad dang /
sbrang bu la sogs pa yod par mthong ba bzhin du de yod par rnam par rtog na zhes bya ba ni ji ste rjes su dpag pa snga mas gang zag med par grub bzhin du yang gnas ma'i bu'i sde pa la sogs pa dag gang zag la mngon par zhen pa'i bag chags kyis bdag med par lta ba'i blo gros nyams pas dper na /
rab rib can gyi skra shad dang /
sbrang bu la sogs pa med bzhin du /
yod par mthong ba bzhin du gang zag de yod par rnam par rtog na'o / /
de yang mi 'bad par bstan pa'i phyir /
de lta na yang /
nye bar len nas nyer len par / /
'khor na srid pa med par 'gyur /
nye bar len pa nas /
nye bar len par 'khor na /
nye bar len pa'i bar du nye bar len pa med cing /
nye bar len pa dang bral bar 'gyur ro / /
zhes bya ba smras te /
nye bar len pa dang /
srid pa dang /
phung po dang /
'gro ba zhes bya ba dag ni rnam grangs te /
gal te gang zag de 'gro ba lnga po de dag gi nye bar len pa snga ma gzhan nas /
phyi ma gzhan du 'khor bar brtags na nye bar len pa snga phyi gnyis kyi bar du de la nye bar len pa med par 'gyur te /
nye bar len pa med na gang gis de 'khor bar mngon pa'i gsal bar byed pa med pas /
de 'khor bar mi 'grub po zhes bya bar sbyar ro / /
de nyid bstan pa'i phyir nye bar len pa ni srid pa zhes gdags pas /
nye bar len pa med na sred pa de yang med pa'i phyir /
srid med nye bar len med na / /
de gang ci zhig 'khor bar 'gyur / /
srid pa med dang nye bar len pa med pa ni /
gsal bar byed pa med pa'i phyir ro / /
zhes bya ba smras so / /
gal te bar ma do'i srid pa'i phung po nye bar len pas /
nye bar len pa dang bcas pa nyid du 'grub pa'i phyir /
skyon med do zhe na /
zhes bya ba ni gal te pha rol po dag /
'di skad ces bar ma do'i srid pa'i phung po rnams kyis /
nye bar len pa dang bcas pa nyid du gyur nas /
phyis 'byung bar 'dod pa'i srid pa nye bar len par byed pas /
dbu ma pa na re srid pa med pa dang /
nye bar len pa med pa ni /
gsal bar byed pa med pa'i phyir ro / /
zhes zer ba'i skyon med do zhes zer na'o / /
de'i len du gnas brtan bud+d+ha pA li ta la sogs pa kha cig na re /
de yongs su gtong ba ni /
ji skad smos pa'i skyon rjes su 'brang ba'i phyir /
de ni lan du mi rung ngo zhes bya ba smras te /
gang gi phyir bar ma do'i srid pa'i phung po gtong ba nas /
phung po phyi mar 'pho ba'i dus na /
nye bar len pa med pa kho na yin pa de'i phyir /
gsal bar byed pa med pa la sogs pa'i skyon de bzhin du rjes su 'brang ba'i phyir /
pha rol po'i tshig de ni lan du mi rung ngo zhes gnas brtan bud+d+ha pA li ta la sogs pa dag de skad zer ro / /
de ni rigs pa ma yin te /
skad cig ma gcig kho na la srid pa snga ma dang phyi ma gtong zhing /
len pa'i phyir ro zhes bya ba ni /
'grel pa byed pa nyid kyis gnas brtan bud+d+ha pA li ta la sogs pa'i rnam par bshad pa de rigs pa ma yin par sun 'byin pa'i tshig yin te /
ci'i phyir rigs pa ma yin zhe na /
'di ltar gsal bar byed pa med pas /
gang zag nyid med pa'i phyir /
de 'khor bar mi 'gyur ro zhes bsgrub par bya ba'i rigs pa las /
de ltar ma bsgrub par gang zag de bar ma do'i gnas pa'i gnas skabs nas /
srid pa phyi mar 'pho ba'i gnas skabs na nye bar len pa med pa'i skyon du 'gyur ro / /
zhes bshad pa de ni gal te gang zag gcig yod par gyur na /
de skad cig ma gcig kho na la srang mda'i mtho dman bzhin du bar ma do'i srid pa gtong srid pa phyi ma len par yang rung bas /
gnas brtan bud d+ha pA li ta la sogs pa'i rnam par bshad pa des /
pha rol po'i gzhung sun mi phyin pa'i phyir de ni rigs pa ma yin no / /
'o na ji ltar rigs she na 'grel pa byed pa nyid kyis 'di ltar rnam pa lngas btsal na med pa'i phyir ro zhes bya ba de ltar rigs so zhes bya ba smras te /
gang zag de phung po rnams la rnam pa lngas btsal na med pa'i phyir /
'khor bar mi 'gyur ba kho na'o zhes bya ba de ltar rnam par bshad na rigs /
pha rol pos smras pa /
gang zag ni yod pa kho na yin te /
nye bar len pa gzhan du 'pho bas gnas pa'i phyir ro / /
'di na gang med pa de ni nye bar len pa gzhan du 'pho bas mi gnas te /
dper na mo gsham gyi bu bzhin no / /
gang zag la ni nye bar len pa gzhan du 'pho bas gnas pa 'di lta bu yod de /
bcom ldan 'das kyis de'i tshe de'i dus na nga nyid nga las nur gyur to / /
nga nyid legs mthong du gyur to zhes ji skad gsungs pa lta bu'o / /
de'i phyir gtan tshigs ji skad smos pa'i mthus /
gang zag ni yod pa kho na yin no / /
zhes bya ba ni /
de ltar gang zag med pas 'khor ba med do / /
zhes bstan pa dang /
'dir yang pha rol po dag gang zag yod par bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyor ba'i sbyor ba dang /
mjug bsdu ba yin par go rims bzhin du sbyar te /
'di na mo gsham gyi bu la sogs pa lta bu gang dag nye bar len pa gzhan du 'pho bas mi gnas pa de dag ni med pa yin gyi /
gang zag gang 'khor los sgyur ba'i rgyal po nga las nu dang legs mthong la sogs pa lta bu dag tu nye bar len pa gzhan du 'pho bas gnas pa de ni yod pa kho na yin no zhes zer ro / /
de skad ces zer ba de'i lan du /
'dir slob dpon gyis bshad pa /
nye bar len pa nas nye bar len par 'khor na de srid pa snga phyir gdags pa'i gnas nye bar len pa dang ldan pa ma yin par 'gyur te /
lhas byin gyi khyim nas khyim gzhan du rgyu ba bzhin pas srid pa'i ngo bo nyid dang bral zhing srid pa med par 'gyur ro / /
de'i ngo bo nyid ma yin pa'i phyir de'i nye bar len pa ma yin pas nye bar len pa med par yang 'gyur ro zhes bya ba yang smras so / /
des na sngar tshig le'ur byas pa las / /
srid med nye bar len med na / /
de gang ci zhig 'khor bar 'gyur / /
zhes smos pa de bye brag tu bshad do / /
ji ltar srid pa med pa dang nye bar len pa med par 'gyur zhe na /
gang gi phyir nga las nu'i nye bar len pa nas legs mthong gi nye bar len par 'khor na gang zag de de'i bar skabs na srid pa snga phyir gdags pa'i gnas nye bar len pa dang ldan pa ma yin par 'gyur te /
dper na lhas byin khyim snga ma nas khyim phyi ma gzhan du rgyu ba'i bar skabs na de khyim snga ma btang ba'i gnas dang ldan pa yang ma yin la /
khyim phyi ma ma blangs pa'i gnas dang ldan pa yang ma yin pas khyim snga phyir gdags pa'i gnas nye bar len pa dang ldan pa ma yin pa de bzhin du /
gang zag de yang nye bar len pa snga ma btang ba'i gnas dang ldan pa yang ma yin la nye bar len pa phyi ma ma blangs pa'i gnas dang ldan pa yang ma yin pas srid pa snga phyir gdags pa'i gnas nye bar len pa dang ldan pa ma yin pa'i phyir srid pa'i ngo bo nyid dang bral zhing srid pa med par 'gyur ro / /
srid pa de'i ngo bo nyid ma yin pa'i phyir srid pa de gang zag de'i nye bar len pa ma yin pas nye bar len pa med par yang 'gyur ro / /
de ltar srid pa med pa der nye bar len pa med pa ni gsal bar byed pa'i phyir de'i gang zhig yin zhing ci zhig 'khor bar 'gyur te /
nam mkha'i me tog bzhin du med pa'i phyir 'khor bar mi 'gyur ba kho na ste /
des ni nye bar len pa po gang zag dgag pa bstan to / /
gal te pha rol po dag 'di skad ces de ltar snga phyi'i bar skabs na gang zag la srid pa dang nye bar len pa med du zin kyang /
gang zag des ma 'ongs pa'i srid pa phyi ma dag nye bar len par byed pas des na nye bar len pa dang bcas pa yang yin la 'khor ba yang 'grub par 'gyur ro zhes zer ba'i phyogs snga ma kho nas dbyung ba de'i lan du /
'dir 'grel pa byed pa nyid kyis /
khyed nye bar len pa gang dag nye bar len par 'dod pa de dag kyang des nye bar len par mi byed de /
nye bar len pa yin pa'i phyir /
dper na de las gzhan pa'i nye bar len pa bzhin pas rjes su dpag pa las de ltar /
srid med nye bar len med na / /
de gang ci zhig 'khor bar 'gyur / /
zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na lhas byin las gzhan pa mchod sbyin gyi nye bar len pa ni kun rdzob tu nye bar len pa yin pa'i phyir don dam par lhas byin gyis nye bar len par mi byed pa de bzhin du /
lhas byin gyi nye bar len pa dag kyang kun rdzob tu nye bar len pa yin pa'i phyir don dam par lhas byin gyis nye bar len par mi byed pas /
de ltar srid pa dang nye bar len pa med na gang zag de gang zhig yin zhing ci zhig 'khor bar 'gyur te /
des ni nye bar blang ba phung po dag dgag pa bstan to / /
de ltar re zhig don dam par 'du byed rnams dang sems can dang gang zag 'khor bar mi 'thad do zhes bya ba ni sngar /
gal te 'du byed 'khor zhe na / /
de dag rtag na mi 'khor te / /
mi rtag na yang 'khor mi 'gyur / /
sems can la yang rim 'di mtshungs / /
zhes smos pa'i mjug bsdus pa yin te /
de ltar re zhig 'thad pa ji skad bstan pa'i tshul gyis brtags na don dam par nyan thos kyis brtags pa'i 'du byed rnams dang /
mu stegs kyis brtags pa'i sems can dang /
gnas ma bu'i sde pa dag gis brtags pa'i gang zag 'khor bar mi 'thad pas rab tu byed pa'i dang por pha rol po dag gis don dam par nang gi dngos po rnams la ngo bo nyid yod pa kho na yin te /
de dag la bcings pa yod pa'i phyir ro zhes smras pa'i gtan tshigs kyi don ma grub par don dam par nang gi dngos po rnams la ngo bo nyid yod pa ma yin par grub bo / /
da ni sngar pha rol po dag na re don dam par nang gi dngos po rnams la ngo bo nyid yod pa kho na ste /
de dag la thar pa yod pa'i phyir ro zhes zer ba'i gtan tshigs de mi grub par bstan pa'i phyir /
da ni mya ngan las 'das pa zhig yod par gyur na yang de dag las gang yang rung ba zhig mya ngan las 'das par 'gyur grang na zhes bya ba smras te pha rol po dag 'dod pa ltar thar pa dang mya ngan las 'das pa zhig yod par gyur na yang 'du byed rnams dang /
sems can dang gang zag de dag las gang yang rung ba zhig mya ngan las 'das par 'gyur grang na /
thams cad kyang mi 'thad par ston to / /
de la gal te don dam par 'du byed rnams mya ngan las 'da' bar 'dod na /
'du byed mya ngan 'da' bar ni / /
ji lta bur yang mi 'thad do / /
zhes bya ba la /
ci'i phyir 'du byed rnams mya ngan las 'da' bar mi 'thad ce na /
don dam par ma bskyed pa'i phyir dang zhes bya ba smras so / /
'dir yang gal te 'du byed rnams rtag pa 'am mi rtag pa zhig mya ngan las 'da' grang na /
de la re zhig rtag pa ni mi 'da' ste /
tha snyad du yang rtag pa dag ma grub pa'i phyir ro / /
mi rtag pa yang mi 'da' bar bstan pa'i phyir /
don dam par mi rtag pa rnams ni mya ngan las 'da' bar mi 'thad de /
mi rtag pa'i phyir /
dper na phyi rol gyi sa la sogs pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na phyi rol gyi sa la sogs pa ni mi rtag pa'i phyir mya ngan las 'da' bar mi 'thad pa de bzhin du /
'du byed mi rtag pa rnams kyang mi rtag pa'i phyir mya ngan las 'da' bar mi 'thad do / /
ci ste sems can mya ngan las 'da'o zhe na yang / /
sems can mya ngan 'da' bar yang / /
ji lta bur yang 'thad mi 'gyur / /
rtag pa'am mi rtag par yongs su brtags pa'o zhes bya bas ni /
sems can rtag pa dang mi rtag par yongs su brtags pa yang mya ngan las 'da' bar mi 'thad par ston to / /
de la rtag pa yang mya ngan las 'da' bar mi 'thad par bstan pa'i phyir /
de la re zhig rtag pa ni /
mya ngan las mi 'da' ste /
rgyu med pa'i phyir dper na nam mkha' bzhin no zhes bya ba smras te de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha' ni rgyu med pa'i phyir mya ngan las mi 'da' ba de bzhin du /
sems can rtag pa yang rgyu med pa'i phyir mya ngan las mi 'da'o / /
de nyid kyi 'thad pa gzhan bstan pa'i phyir /
rgyu med pa ni yod pa nyid du ma grags pa'i phyir dper na mo gsham gyi bu bzhin pas rtag pa nyid dang rgyu med pa nyid du rjes su dpog pas thar pa mi 'thob pas de bsal ba'i phyir rtag pa nyid du smra ba'i dam bcas pa la chos can gyi khyad par bsal ba'i skyon yod do zhes bya ba smras so / /
sems can mi rtag pa yang mya ngan las mi 'da' bar bstan pa'i phyir /
mi rtag pa yang mya ngan las mi 'da' ste /
don dam par gang mi rtag pa de ni mya ngan las mi 'da' ste /
mi rtag pa'i phyir /
dper na phyi rol gyi sa la sogs pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na phyi rol gyi sa la sogs pa ni mi rtag pa'i phyir mya ngan las mi 'da' ba de bzhin du /
sems can mi rtag pa yang mi rtag pa'i phyir mya ngan las mi 'da'o / /
de nyid kyi 'thad pa gzhan bstan pa'i phyir /
'dir yang mi rtag pa nyid du rjes su dpog pas thar pa mi 'thob pas de bsal ba'i phyir sems can mi rtag pa nyid du smras pa'i dam bcas pa la chos can gyi khyad par bsal ba'i skyon yod do zhes bya ba smras so / /
gnas ma'i bu'i sde pa dag gang zag ni rtag pa dang mi rtag pa nyid du brjod par bya ba ma yin pas ji skad smos pa'i skyon med pa'i phyir mya ngan las 'das pa 'grub po zhes zer na zhes bya ba ni nyan thos gnas ma'i bu'i sde pa dag na re gang zag ni phung po dang skye mched dang khams rnams las de nyid dang gzhan nyid du brjod par bya ba nyid ma yin pa de bzhin du rtag pa dang mi rtag pa nyid du brjod par bya ba nyid ma yin pa'i phyir phyogs gnyi gar bstan pa'i skyon de dag kho bo cag la mi gnod de /
gang zag de lta bu de mya ngan las 'da'o zhes zer ba yin no / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te /
gang zag rtag pa dang mi rtag pa nyid du brjod par bya ba ma yin pa zhig rdzas su yod pa nyid du grub tu zin na yang /
don dam par thar pa mi 'thad de /
brten te gdags pa'i phyir /
dper na bum pa bzhin pas rjes su dpag pas gnod par 'gyur ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na bum pa ni brten te gdags pa'i phyir thar pa mi 'thad pa de bzhin du /
gang zag rtag pa dang /
mi rtag pa nyid du brjod par bya ba ma yin pa ni rdzas su yod pa nyid ma yin mod kyis /
re zhig pha rol po dag 'dod pa ltar rdzas su yod pa nyid du grub tu zin na yang de ni brten te gdags pa'i phyir don dam par thar pa mi 'thad de /
rdzas su yod pa nyid du rjes su dpog pas mya ngan las 'das pa yod par sgrub pa la gnod par 'gyur ro / /
de nyid kyi 'thad pa gzhan bstan pa'i phyir /
gang rdzas yin pa de ni mi rtag ste /
dper na gzugs la sogs pa bzhin pas rdzas nyid du rjes su dpag pas mi rtag pa nyid dang /
brjod par bya ba nyid kyis de dag tu brjod par bya ba nyid ma yin pa bsal ba'i phyir rdzas su yod pa nyid du smra ba'i dam bcas pa la chos can gyi khyad par bsal ba'i skyon yod do zhes bya ba smras so / /
gzhan yang phung po'i lhag ma med pa'i mya ngan las 'das pa'i dbyings kyi skad cig ma la gal te gang zag yod na ni rtag pa nyid kyi skyon du 'gyur ba /
gal te med na ni chad pa nyid kyi skyon du 'gyur ro zhes bya bas ni /
gnas ma'i bu'i sde pa dag gang zag rtag pa dang mi rtag pa nyid du brjod par bya ba ma yin pa mya ngan las 'da' bar 'dod pa dag gi phyogs la /
gal te phung po'i lhag ma med pa'i mya ngan las 'das pa'i dbyings kyi skad cig ma la gang zag yod na ni rtag pa nyid kyi skyon du 'gyur bas rtag pa nyid du brjod par bya ba ma yin no zhes zer ba'i gzhung nyams par 'gyur la /
gal te med na ni chad pa nyid kyi skyon du 'gyur bas mi rtag pa nyid du brjod par bya ba ma yin no zhes zer ba'i gzhung nyams par 'gyur bas mi rung ste /
de ni sngar yang /
yod ces bya ba rtag par 'dzin / /
med ces bya ba chad par lta / /
zhes bstan zin pas mi rung ngo / /
yod pa dang med pa nyid du brjod par bya ba nyid ma yin na ni /
dbu ma pa smra ba dang mthun par smra ba yin no zhes bya ba de ni de ltar na sngar dbu ma pas /
de'i phyir yod dang med pa la / /
mkhas pas gnas par mi bya'o / /
zhes bshad pa'i gzhung dang mthun pas /
de lta na pha rol po dag 'dod pa'i gang zag rtag pa dang mi rtag pa nyid du brjod par bya ba ma yin pa mya ngan las 'da'o zhes zer ba'i gzhung nyams so / /
gal te rnam par shes pa rnam par rtog pa med pa'i spyod yul gyi gzugs la sogs pa dag yod pa dag gi yod pa dang med pa nyid du tha snyad gdags par bya ba ma yin yang dngos po yod pa nyid yin pa bzhin te zhes bya ba ni gnas ma'i bu'i sde pa dag 'di skad ces zer /
dper na nye bar gnas pa las byung ba'i rnam par shes pa rnam par rtog pa med pa'i spyod yul gyi gzugs la sogs pa dang /
rnal 'byor pa rab kyi mthar phyin pa'i rnam par shes pa rnam par rtog pa med pa'i spyod yul gyi chos kyi dbyings dag yod pa dang med pa nyid du tha snyad gdags par bya ba ma yin yang dngos po yod pa nyid yin pa de bzhin du /
kho bo cag gi gang zag kyang yod pa dang med pa nyid du tha snyad gdags par bya ba ma yin yang dngos po yod pa nyid yin pas de thar par yang 'thad do zhes zer ba'i gzhung yin no / /
de ji ltar shes she na /
bdag tu smra ba dag gis rang gi grub pa'i mtha' las 'byung ba'i khungs bstan pa'i phyir /
de ltar yang /
thar la gal te bdag yod rtag /
gal te med na mi rtag 'gyur / /
skyes bu brjod par bya min yang / /
mkhas pas shes par bya min min / /
zhes smras pa lta bu'o zhe na zhes bya ba smras te /
phung po lhag ma med pa'i mya ngan las 'das pa'i dbyings kyi skad cig ma la gal te gang zag yod na ni rtag pa nyid kyi skyon du 'gyur la /
gal te med na ni chad pa nyid kyi skyon du 'gyur bas kho bo cag gi grub pa'i mtha' las skyes bu gang zag ni ji ltar phung po dang skye mched dang khams rnams las de nyid dang gzhan nyid du brjod par bya ba ma yin pa de bzhin du rtag pa dang mi rtag pa nyid du yang brjod par bya ba ma yin la /
de ltar brjod par bya ba ma yin yang mkhas pa rnams kyis shes par bya ba ma yin pa ma yin te /
shes bya'i yul nyid du yod pa kho na yin no zhes 'byung ba'i gang zag rnam pa de lta bu da mya ngan las 'da' bar 'gyur bas thar pa 'thad do zhes zer ro / /
de skad ces zer ba de'i lan du /
'dir 'grel pa byed pa nyid kyis de ni rigs pa yin te /
dngos po yod pa nyid yin na de nyid dang gzhan nyid du brjod par bya ba nyid du thal bar 'gyur bas grub pa'i mtha' dang 'gal ba'i phyir ro zhes bya ba smras te /
dper na rnam par shes pa rnam par rtog pa med pa'i spyod yul gyi gzugs la sogs pa dag kyang dngos po yod pa nyid yin na spyi'i mtshan nyid la ltos nas de nyid du brjod par bya ba nyid dang /
rang gi mtshan nyid la ltos nas gzhan nyid du brjod par bya ba nyid du yang thal bar 'gyur la /
chos kyi dbyings kyang ro gcig pa nyid la ltos nas de nyid du brjod par bya ba nyid dang /
kun brtags pa'i ngo bo nyid dang /
mtshan nyid mi 'dra ba la ltos nas gzhan nyid du brjod par bya ba nyid du yang thal bar 'gyur bas khyed kyi grub pa'i mtha' dang 'gal ba de bzhin du /
gang zag de yang dngos po yod pa nyid yin na dngos po yod pa nyid du rjes su dpog pas /
de nyid dang gzhan nyid du brjod par bya ba nyid du thal bar 'gyur bas de dag tu brjod par bya ba nyid ma yin pa bsal bas rang gi dam bcas pa la chos can gyi ngo bo nyid bsal ba'i skyon yod pa'i phyir grub pa'i mtha' dang 'gal bas de ni rigs pa ma yin no / /
de nyid kyi rjes su dpag pa rnam pa gzhan bstan pa'i phyir /
don dam par gang zag gi blo 'di ni /
dngos po yod pa'i yul can ma yin te /
blo yin pa'i phyir /
dper na bum pa la sogs pa'i blo bzhin pas /
gang zag dngos po nyid du ma grub pa'i phyir don dam par de la thar pa med do / /
zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na bum pa la sogs pa'i blo ni blo yin pa'i phyir dngos po yod pa'i yul can ma yin pas de dag gi yul bum pa la sogs pa dag dngos po nyid du ma grub pa de bzhin du /
gang zag gi blo 'di yang blo yin pa'i phyir dngos po yod pa'i yul can ma yin pas /
de'i yul gang zag kyang dngos po nyid du ma grub pa'i phyir don dam par de la thar pa med do / /
de ltar ji skad bstan pa'i rnam pa de dag gis ni gang zag dngos po nyid du ma grub par dgag pa dang /
pha rol po'i grub pa'i mtha' nye bar smras pa yin par bstan te /
'di ltar bdag tu smra ba dag gang zag gi dpes ni bdag sgrub par byed la /
chos kyi dpes ni dngos po sgrub par byed pa de dag gi gang zag dang /
chos ma skyes pa'i phyir yod pa nyid du ma grub pas dpe med pa'i phyir /
de dag gis dbu ma pa la don dam par bdag dang dngos po yod pa nyid du sgrub par mi nus la /
kun rdzob tu bsgrubs na ni don 'gal ba nyid yin pa'i phyir ro / /
gal te gang zag ni rdzas su yod pa yin te /
rnam par shes par bya ba yin pa'i phyir /
dper na gzugs bzhin no zhe na zhes bya ba ni pha rol po dag shes bya yin pa'i gtan tshigs kyis gang zag gi rdzas su yod par sgrub pa gzhung yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs ni rnam par shes par bya ba yin pa'i phyir rdzas su yod pa yin pa de bzhin du /
gang zag kyang rnam par shes par bya ba yin pa'i phyir rdzas su yod pa yin no zhes zer ro / /
de skad ces zer ba de'i lan du /
'dir 'grel pa byed pa nyid kyis des ni ri bong gi rwa la sogs pa dag gis ma nges pa nyid yin no zhes bya ba smras te /
'di ni ri bong gi rwa la sogs pa rdzas su med pa dag kyang rnam par shes par bya ba yin par mthong bas des ni ci re zhig gang zag rnam par shes par bya ba yin pa'i phyir /
dper na gzugs bzhin du rdzas su yod pa yin nam /
'on te rnam par shes par bya ba yin pa'i phyir /
dper na ri bong gi rwa la sogs pa bzhin rdzas su yod pa ma yin par 'gyur ba ma nges pa nyid yin pas gtan tshigs kyi don ma grub pa nyid do / /
ma nges pa nyid 'ba' zhig tu ma zad de don 'gal ba nyid kyang yin par bstan pa'i phyir /
rnam par shes par bya ba nyid kyang mi rtag pa nyid la sogs pa dag med na mi 'byung ba'i phyir rtag pa de dang mi mthun pa'i chos bsgrubs pas don 'gal ba nyid kyang yin no zhes bya ba smras te /
bum pa la sogs pa rnam par shes par bya ba nyid kyang mi rtag pa dang /
sdug bsngal ba dang /
stong pa dang /
bdag med pa la sogs pa dag dang 'brel pa yin pa'i phyir /
khyed kyi gtan tshigs rnam par shes par bya ba yin pa'i phyir zhes bya ba des rtag pa la sogs pa de dang mi mthun pa'i chos mi rtag pa la sogs pa bsgrubs pas khyed gang zag rdzas su yod pa rtag pa nyid sgrub pa dang don 'gal ba nyid kyang yin pas ma grub po / /
rang gi sde pa de dag las kha cig gis smras pa /
'du byed rgyu dang rkyen gcig nas gcig tu rgyun chags su 'chugs pa 'dod chags la sogs pa dang lhan cig skyes pa rnams thar pa dang bde 'gror 'gro ba la gegs byed pa'i 'dod chags la sogs pas bcings pa'i phyir bcings pa yang 'grub la /
bcings pa rnams dam pa'i chos mnyan pa dang /
tshul bzhin yid la byed pa la sogs pa las byung ba yang dag pa'i ye shes kyi snang ba shar bas mi shes pa'i mun pa bsal ba ni 'dod chags la sogs pa'i bcing ba las nges par 'grol ba'i phyir thar pa yang 'grub po /
de dag kyang 'bras bu'i skad cig ma skye ba'i dus na rgyu'i skad cig ma 'jig pa'i phyir rtag pa la yang ma yin la /
rgyun rtag pa'i phyir mi rtag pa yang ma yin pas phyogs gnyis kar bstan pa'i skyon med do zhes bya ba ni 'dir nyan thos mdo sde pa dag 'du byed skye zhing 'jig pa'i chos can rtag chad kyi skyon dang bral ba rnams la 'dod chags la sogs pas bcings pa'i 'khor ba dang /
de las thar pa'i mya ngan las 'das pa yod par rtog pa'i gzhung yin no / /
de skad ces zer ba de'i lan du 'grel pa byed pa nyid kyis 'dir bshad pa /
skye 'jig chos can 'du byed rnams / /
mi 'ching grol bar mi 'gyur te / /
snga ma bzhin du zhes bya ba smras te /
ji ltar sngar 'du byed mi rtag pa rnams la 'khor ba dang mya ngan las 'das pa mi 'thad par bstan pa de bzhin du 'dir nyan thos mdo sde pa dag gi gzhung dgag pa'i skabs su yang 'du byed skye ba dang 'jig pa'i chos can mi rtag pa rnams la 'khor ba dang mya ngan las 'das pa mi 'thad pa ston to / /
de'i phyir snga ma bzhin du zhes bya ba ni snga ma dang mtshungs te /
'du byed mi rtag pa rnams la 'khor ba dang mya ngan las 'das pa mi 'thad par sngar bstan pa bzhin du zhes bya ba'i tha tshig go / /
zhes bya ba smras so / /
de nyid bstan pa'i phyir /
ji ltar der don dam par nang gi 'du byed rnams 'khor bar mi 'thad de /
mi rtag pa'i phyir /
dper na phyi rol gyi bum pa la sogs pa bzhin no zhes bya ba dang /
don dam par mi rtag pa mya ngan las 'das par mi 'thad de /
mi rtag pa'i phyir dper na phyi rol gyi sa la sogs pa bzhin no zhes bstan pa de bzhin du /
'dir yang 'du byed skye ba dang 'jig pa'i chos can rnams la bcings pa dang thar pa mi 'thad do zhes bya ba smras te /
ji ltar sngar /
gal te 'du byed 'khor zhe na / /
mi rtag na yang 'khor mi 'gyur /
zhes bya ba'i skabs su dang /
'du byed mya ngan 'da' bar ni / /
ji lta bur yang mi 'thad do / /
zhes bya ba'i skabs su 'du byed mi rtag pa rnams la bcings pa dang thar pa mi 'thad par bstan pa de bzhin du /
'dir mdo sde pas 'du byed skye ba dang 'jig pa'i chos can mi rtag par dam bcas pa rnams la yang bcings pa dang thar pa mi 'thad par snga ma bzhin du sbyar ro / /
de'i phyir sde pa gzhan dag gis yongs su brtags pa'i 'du byed rnams la yang don dam par 'khor ba dang mya ngan las 'das pa rnam pa thams cad du mi 'thad de /
'du byed skad cig ma re re la 'jig pa'am dus gzhan du gnas pa 'am rtag pa dang /
mi rtag pa nyid du brjod par bya ba ma yin par brtags pa rnams ni skye ba dang 'jig pa'i chos can yin pa'i phyir ro / /
zhes bya ba ni snga ma'i mjug bsdu ba dang gtan tshigs kyi skyon yin no / /
yang na /
skye 'jig chos can 'du byed rnams / /
mi 'ching grol bar mi 'gyur te / /
zhes bya ba ni 'du byed nges par mi gnas pa rnams la bcings pa dang thar pa'i mtshan nyid dus tha dad par myong bar 'gyur ba'i gnas skabs gzhan mi srid pa'i phyir ro zhes bya bar dgongs so zhes bya bas ni tshig le'ur byas pa de'i don ni rnam pa gcig tu na 'du byed nges par mi gnas pa skad cig ma gcig la 'jig pa'i ngang can rnams la bcings pa dang thar pa'i mtshan nyid skad cig ma snga phyi la dus tha dad par myong bar 'gyur ba'i gnas skabs gzhan mi srid pa'i phyir 'du byed rnams la bcings pa dang thar pa mi 'thad par bstan to / /
yang na / /
skye 'jig chos can 'du byed rnams / /
mi 'ching grol bar mi 'gyur te / /
zhes bya ba ni 'du byed 'dod chags la sogs pa dang lhan cig skyes pa rnams ni zhig pa'i phyir dang /
ma bcings pa rnams la ni thar pa skad cig ma phyi ma la 'byung bar 'gyur ba mi 'thad pa'i phyir ram 'gal ba'i phyir ro zhes bya bas ni /
yang rnam pa gcig tu ni tshig le'ur byas pa de'i don ni 'du byed skad cig ma gang la 'dod chags la sogs pa dang lhan cig skyes pa rnams ni de dag nyid dang lhan cig tu 'gags pa'i phyir bcing du med pas bcings pa mi 'thad la /
ma bcings pa rnams la ni thar pa'i mtshan nyid skad cig ma phyi ma la 'byung bar 'gyur ba de'i dus na yod par mi 'thad pa'i phyir /
thar pa mi 'thad pa'am /
skad cig ma gcig la bcings pa dang thar pa yod ces byar ni 'gal ba'i phyir mi rung ngo zhes bstan to / /
smras pa /
mtshan nyid las / /
mi slob sems ni skye bzhin pa / /
sgrib pa las ni rnam par grol / /
zhes 'byung ngo zhes bya ba ni chos mngon pa pa dag na re /
dbu ma pas /
skye 'jig chos can 'du byed rnams / /
mi 'ching grol bar mi 'gyur te /
zhes bya bas 'du byed skye ba dang 'jig pa'i chos can rnams la bcings pa dang thar pa'i mtshan nyid mi 'thad do zhes bshad pa de mi rung ste /
'di ltar chos mngon pa'i mtshan nyid las mi slob pa'i sems skye bzhin pa'i tshe na bar chad med pa'i lam gyis ni nyon mongs pa'i thob pa spong la /
rnam par grol ba'i lam gyis ni mya ngan las 'das pa'i 'thob pa bskyed de /
dper na rkun po phyir phyung nas sgo gcod pa'i tshul bzhin pas /
des na sems 'gag pa dang ma skyes pa dag la bcings pa dang thar pa med kyang skye bzhin pa sgrub pa las rnam par grol ba la thar pa 'grub po zhes zer ba'i gzhung yin no / /
de skad ces zer ba de'i lan du /
'dir 'grel pa byed pa nyid kyis /
skye bzhin pa yang nyon mongs pa can nam nyon mongs pa can ma yin pa nyid la skyon de nyid du 'gyur ro / /
zhes bya ba smras te /
gal te sems skye bzhin pa de nyon mongs pa can yin na ni nyon mongs pa can de la de dang mi mthun pa'i thar pa mi 'thad la /
nyon mongs pa can ma yin na yang ma bcings pa'i phyir de la thar pa mi 'thad do / /
gal te pha rol po dag 'di skad ces sems skye bzhin pa ni nyon mongs pa can dang nyon mongs pa can ma yin pa nyid du brjod par bya ba nyid ma yin pas de'i phyir ji skad smos pa'i skyon med do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis brjod par bya ba nyid ma yin pa las yang nyon mongs par 'gyur bzhin pa nyon mongs pa can dang nyon mongs pa can ma yin pa nyid du brjod par bya ba nyid ma yin pa de bzhin du skye bzhin pa yang brjod par bya ba nyid ma yin pa'i phyir thar pa med do zhes bya ba smras so / /
gal te rgyun la bcings pa dang thar pa yod pas skyon med do zhe na zhes bya ba ni pha rol po dag rtag pa dang mi rtag pa'i phyogs la skyon ji skad bstan pa dag yongs su spang bar 'dod par skad cig ma'i rgyud tha dad pa'i phyir sems kyi skad cig ma snga ma la bcings pa 'grub la /
skad cig ma phyi ma la thar pa yang 'grub par skyon med do zhes zer ba'i gzhung yin no / /
de skad ces zer ba de'i lan du /
'dir 'grel pa byed pa nyid kyis de ni rigs pa ma yin te /
rgyun rdzas su med pa'i phyir dang /
rgyun nyon mongs pa can dang /
nyon mongs pa can ma yin pa dang /
brjod par bya ba nyid ma yin pa dag la snga ma bzhin du thar pa mi 'grub pa'i phyir dang /
bcings pa dang /
thar pa dag la tha snyad par 'dod na ni dam bcas pa nyams pa'i phyir ro zhes bya ba smras te /
re zhig de dag gis ni rang gi sde pa dag 'du byed skye ba dang /
'jig pa'i chos can rnams la bcings pa dang thar pa yod par 'dod pa'i gzhung dgag pa bstan to / /
da ni de dag sems can la bcings pa dang thar pa yod par 'dod pa'i gzhung dgag pa'i phyir /
sems can bcings pa dang /
thar pa smras pa la yang bshad par bya ste /
snga ma bzhin du sems can yang / /
mi 'ching grol bar mi 'gyur ro / /
zhes bya ba smras te /
snga ma bzhin du zhes bya ba'i sgra 'di sngar ni 'du byed mi rtag pa rnams la bcings pa dang /
thar pa mi 'thad pa snga ma bzhin du sbyar ro zhes bstan to / /
'dir ni sems can rtag pa dang /
mi rtag pa la bcings pa dang /
thar pa mi 'thad pa snga ma bzhin du sbyor ro zhes bya bar ston te /
de'i phyir snga ma bzhin du sems can yang mi 'ching ste /
rtag pa dang mi rtag pa'i phyogs la skyon smos pa'i phyir ro / /
grol bar yang mi 'gyur te /
'du byed rtag pa dang mi rtag pa rnams la thar pa mi 'thad par bstan pa bzhin no zhes bya bar dgongs so zhes bya ba smras so / /
'dir gal te pha rol po dag na re sngar yang /
sems can la yang rim 'di mtshungs / /
zhes bya bas sems can rtag pa dang /
mi rtag pa la bcings pa mi 'thad par bstan zin na yang 'dir yang bstan ci dgos zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
sems can bcings pa dgag pa sngar bstan pa dang khyad par med du zin kyang rgol ba tha dad de /
sngar ni sems can bcings pa 'ba' zhig tu dam bcas pa bsal bar 'dod pa'i phyir ro / /
'dir ni sems can bcings pa dang thar pa gnyi gar dam bcas pa de dag dgag pa 'dra bar bstan pa'i phyir ro zhes bya ba smras so / /
gzhan dag gis smras pa /
sems can gyi nye bar len pa ni 'ching ba yin pa'i phyir nye bar len pa ni 'ching ba yin la /
de gtan du nye bar zhi ba ni thar pa yin zhing rtag pa dang mi rtag pa nyid du yang brjod par bya ba nyid ma yin pa'i phyir /
'du byed rnams dang /
sems can rtag pa dang /
mi rtag pa'i phyogs su bstan pa'i skyon mi 'thad pas ji skad smos pa'i skyon med do zhes bya ba ni 'dir gnas ma'i bu'i sde pa la sogs pa gang zag tu smra ba dag na re /
'di la bcom ldan 'das kyis sems can gyi nye bar len pa ni 'ching ba yin la /
de gtan du nye bar zhi ba ni thar pa yin par gsungs pas gang zag la bcings pa dang thar pa yang yod la /
de rtag pa dang /
mi rtag pa nyid du yang brjod par bya ba ma yin pa'i phyir ji skad smos pa'i skyon med do zhes zer ba'i gzhung yin no / /
de skad ces zer ba de'i lan du /
'grel pa byed pa nyid kyis 'dir bshad pa /
gal te nye bar len 'ching na / /
nye bar len bcas 'ching mi 'gyur / /
gal te don dam par nye bar len pa 'ching ba yin na nye bar len pa dang bcas pa'i nye bar len pa po lhas byin nye bar len pa gang gis nye bar len pa dang bcas par brjod pa de ni 'ching bar mi 'gyur ro zhes bya ba smras te /
gal te nye bar len pa 'ching ba yin na nye bar len pa dang bcas pa'i gang zag de 'ching bar mi 'gyur te /
bcings zin pa'i phyir ro / /
yang na /
gal te nye bar len 'ching na / /
nye bar len bcas grol mi 'gyur / /
zhes bya bar yang sbyar te /
de dang ldan pa de grol bar mi 'dod de dgag pa mi mthun pa'i phyir ro zhes bya bas ni yang na tshig le'ur byas pa des /
gal te nye bar len pa 'ching ba yin na nye bar len pa dang bcas pa'i gang zag de 'ching bar mi 'gyur te /
bcings zin pa'i phyir ro zhes bya bar gzung ba'i tshig gi skabs nyid kyis /
'dir gal te nye bar len pa 'ching ba yin na nye bar len pa dang bcas pa'i gang zag de grol bar mi 'gyur te /
dgag pa mi mthun pa'i phyir ro zhes bya bar yang sbyar ro zhes bstan to / /
yang na don dam par lhas byin gyi nye bar len pa de nye bar mi len te /
nye bar len pa yin pa'i phyir /
dper na mchod sbyin gyi nye bar len pa bzhin no zhes bya bas ni nye bar len pa bcings pa ma yin par bsgrub pa'i rjes su dpog pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi nye bar len pa ni kun rdzob tu nye bar len pa yin pa'i phyir /
don dam par lhas byin gyi 'ching ba ma yin pa de bzhin du lhas byin gyi nye bar len pa yang kun rdzob tu nye bar len pa yin pa'i phyir don dam par lhas byin gyi 'ching ba ma yin no / /
de ci ste dam bcas pa de'i don gang yin /
gal te nye bar len par byed pa'i nye bar len pa gang yin pa de'i 'ching ba ma yin no zhe na ni dpe med do / /
mchod sbyin gyi nye bar len pa 'ching ba yin pa'i phyir ro / /
ji ste 'ching ba gzhan zhig yod do zhe na ni phyogs snga ma la gnod do zhes bya ba ni pha rol po dag dbu ma pa'i dam bcas pa snga ma de'i don la dpe med pa dang rang gis khas blangs pa la gnod pa'i skyon yod do zhes zer ba'i tshig yin no / /
de skad ces zer ba de'i lan du /
'dir 'grel pa byed pa nyid kyis de yang rigs pa ma yin te /
mchod sbyin gyi nye bar len pa lhas byin gyi 'ching ba nyid du ma grub pa nyid dpe nyid du 'dod pa'i phyir dpe med pa yang ma yin la /
de las gzhan pa'i 'ching ba khas ma blangs pa'i phyir phyogs snga ma la gnod pa yang med do zhes bya ba smras te /
de dag gi go rims bzhin du dpe med pa ma yin pa dang phyogs snga ma la gnod pa med par lan btab po / /
de nyid kyi rjes su dpag pa bstan pa'i phyir don dam par lhas byin gyi rang gi nye bar len pa 'di ni nye bar len pa ma yin te /
brjod pa khyad par can bstan pa la ltos pa dang bcas pa nyid yin pa'i phyir dper na mchod sbyin gyi nye bar len pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi nye bar len pa ni brjod pa khyad par can rten pa la ltos pa dang bcas pa nyid yin pa'i phyir lhas byin gyi nye bar len pa ma yin pa de bzhin du zhes bya ba smras te /
lhas byin gyi rang gi nye bar len pa 'di yang brjod pa khyad par can rten pa la ltos pa dang bcas pa nyid yin pa'i phyir lhas byin gyi nye bar len pa ma yin pas /
dbu ma pa'i dpe med pa yang yin la /
phyogs snga ma la gnod pa yang med de /
re zhig des ni nye bar len pa dang bcas pa la bcings pa dang thar pa mi 'thad par bstan to / /
da ni nye bar len pa med pa la bcings pa dang thar pa mi 'thad par bstan pa'i phyir /
'di ltar nye bar len pa med pa yang / /
yod pa nyid du ma grub pas / /
nye bar len med mi 'ching ste / /
nye bar len pa med pa yang 'ching bar mi 'gyur ro zhes bya ba smras te /
nye bar len pa med na gzhi med pa'i gang zag yod par mi 'grub pas de la bcings pa dang thar pa yang mi 'thad do / /
nye bar len pa dang bcas pa dang nye bar len pa med pa'i mtshan nyid kyi gnas skabs ma gtogs par gnas skabs gzhan med pas de'i phyir /
gnas skabs gang zhig 'ching bar 'gyur / /
zhes bya ba smras te /
'ching ba med pa nyid do zhes bya ba'i tshig gi don to zhes bya ba ni mjug bsdu ba yin te /
gnas skabs gsum pa gzhan med pas de la yang bcings pa dang thar pa mi 'thad do zhes bya ba'i tha tshig go / /
gzhan dag gis smras pa /
sems can bcings pa ni yod pa kho na yin te /
de'i 'ching ba yod pa'i phyir /
dper na lcags sgrog la sogs pa 'ching ba yod na des bcing bar bya ba yang yod pa bzhin pas /
'ching ba nye bar len pa 'di yod pas /
de'i phyir sems can bcings pa yod pa kho na yin no zhes bya ba ni 'dir pha rol po dag 'ching ba yod pa'i gtan tshigs kyis bcings pa yang yod par bsgrub pa'i rjes su dpag pa yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na lcags sgrog la sogs pa 'ching ba yod na des bcing bar bya ba rta la sogs pa yang yod pa kho na yin pa de bzhin du 'dod chags la sogs pa nye bar len pa 'ching ba yod na des bcing bar bya ba sems can yang yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
khyod 'dod pa ltar /
gal te bcings pa'i snga rol na / /
'ching ba yod na 'ching la rag /
de yang med de bcings pa'i snga rol na / /
'ching ba de yang med de zhes bya ba smras te /
gal te khyod 'dod pa ltar sems can bcings pa'i snga rol na 'dod chags la sogs pa 'ching ba yod na ni des 'ching bar yang 'dod la rag na /
bcings pa'i snga rol na 'ching ba de yang med de 'ching bar mi byed de /
de ni sngar /
gal te chags pa'i snga rol na / /
chags med 'dod chags yod na ni / /
de la brten nas chags pa yod / /
'dod chags yod na chags yod 'gyur / /
zhes bstan pa'i tshul gyis dgag par bya'o / /
'dis ni nye bar len pa'i chos dus tha dad pa ma yin pa nyid bstan to zhes bya ba ni /
tshig le'ur byas pa'i skabs 'dis ni 'ching ba nye bar len pa med par sgrub pa'i chos gtan tshigs ni bcings pa dang 'ching ba gnyis dus tha dad pa ma yin pa nyid yin par bstan to / /
de'i phyir rjes su dpag pa ni don dam par lhas byin gyi nye bar len pa ni lhas byin gyi 'ching ba ma yin te /
dus mnyam pa'i phyir dper na lhas byin gyi rang gi bdag nyid bzhin no zhes bya ba dag ni chos can dang bsgrub par bya ba'i chos dang /
sgrub pa'i chos dang /
dpe yin par go rims bzhin du sbyar te dper na lhas byin gyi rang gi bdag nyid ni rang gi bdag nyid dang dus mnyam pa'i phyir de de'i 'ching ba ma yin pa de bzhin du /
lhas byin gyi nye bar len pa yang lhas byin dang dus mnyam pa'i phyir de de'i 'ching ba ma yin no / /
yang na /
gal te bcings pa'i snga rol na / /
'ching ba yod na 'ching la rag /
de yang med de /
bcings pa'i snga rol na 'ching ba de yang med de /
'dis ni nye bar len pa'i chos snga na med pa nyid bstan te zhes bya ba ni yang rnam pa gcig tu na tshig le'ur byas pa'i skabs 'dis ni 'ching ba nye bar len pa med par sgrub pa'i chos gtan tshigs ni bcings pa'i snga rol na 'ching ba med pa nyid yin par bstan to / /
de'i rjes su dpag pa ni don dam par lhas byin gyi nye bar len pa ni lhas byin gyi 'ching ba ma yin te /
snga na med pa'i phyir /
dper na mchod sbyin gyi nye bar len pa bzhin no zhes bya ba dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi nye bar len pa ni lhas byin gyi snga na med pa'i phyir de de'i 'ching ba ma yin pa de bzhin du /
lhas byin gyi nye bar len pa yang lhas byin gyi snga na med pa'i phyir de de'i 'ching ba ma yin no / /
da ni bcings pa dang ma bcings pa dang /
'ching bzhin pa dag la 'ching ba dang 'ching ba'i rtsom pa mi 'thad pa lhag ma dag song ba dang /
ma song ba dang /
bgom pa dag la 'gro ba dang 'gro ba'i rtsom pa mi 'thad par ji skad bstan pa bzhin 'dra bar sbyar ba'i phyir /
lhag ma ni / /
song dang ma song bgom pas bstan / /
ci zhig bstan zhe na /
bcings pa mi 'thad par bsgrub pa lhag ma dag ste /
ji ltar der song ba dang ma song ba dang /
bgom pa dag la 'gro ba mi 'thad par bstan pa de bzhin du /
'dir yang bcings pa yang mi 'ching ste bcings zin pa'i phyir /
dper na /
bcings pa la yang 'ching ba don med pa'am /
bcings zin par the tshom med pa bzhin no / /
ma bcings pa yang mi 'ching ste /
bcings pa bsal ba'i phyir /
dper na thar pa bzhin no / /
'ching bzhin pa dang /
brjod par bya ba ma yin pa yang mi 'ching ste /
skyon gnyi gar 'gyur ba'i phyir dang /
brjod par bya ba ma yin pa'i phyir /
dper na thar bzhin pa la 'ching ba mi 'thad pa bzhin no / /
ji ltar der song ba dang ma song ba dang /
bgom pa dag la 'gro ba'i rtsom pa med par bstan pa de bzhin du 'dir yang bcings pa dang /
ma bcings pa dang /
'ching bzhin pa dag la 'ching ba'i rtsom pa med de /
bcings pa la ni 'ching ba'i rtsom pa med do / /
bcings zin pa'i phyir /
dper na bcings nas yun ring du lon pa bzhin no / /
ma bcings pa la yang 'ching ba'i rtsom pa med de ma bcings pa'i phyir /
dper na thar pa bzhin no / /
'ching bzhin pa dang brjod par bya ba ma yin pa la yang 'ching ba'i rtsom pa med de /
skyon gnyi gar 'gyur ba'i phyir dang brjod par bya ba ma yin pa'i phyir /
dper na thar bzhin pa la yang 'ching ba'i rtsom pa med pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang dpe yin par ci rigs par go rims bzhin du sbyar te /
de dag la 'ching ba dang 'ching ba'i rtsom pa dang thar pa dang thar pa'i rtsom pa med par brjod par bya'o / /
'dir smras pa /
bcings pa ni yod pa kho na yin te /
de'i gnyen po yod pa'i phyir ro / /
shes pa'i gnyen po mi shes pa bzhin du /
bcings pa'i gnyen por thar pa yod pas de'i phyir bcings pa ni yod pa kho na yin no zhes bya ba ni pha rol po dag bcings pa'i gnyen po thar pa yod pa'i gtan tshigs kyi bcings pa yod par bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na shes pa'i gnyen po mi shes pa yod pa'i phyir shes pa yang yod pa kho na yin pa de bzhin du /
bcings pa'i gnyen po thar pa yod pa'i phyir /
bcings pa yang yod pa kho na yin no / /
zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
don dam par thar pa yang yod par gyur na bcings pa'am /
ma bcings pa'am grol bzhin pa zhig thar bar 'gyur grang na zhes bya ba smras te /
brtag pa rnam pa gsum gyis thar pa mi 'thad pas bcings pa yang med par ston to / /
de la brtag pa dang po bstan pa'i phyir de la re zhig bcings pa mi 'grol te /
'di ltar bcings pa zhes bya ba ni 'ching ba'i gnyen po ma skyes pa ste /
de yang 'ching ba'i gnyen po ma skyes pa'i phyir mi 'grol te /
dper na nyon mongs pa'i 'ching ba mtha' dag dang ldan pa bzhin no zhes bya ba smras so / /
brtag pa gnyis pa bstan pa'i phyir / /
ma bcings pa yang grol mi 'gyur /
bcings pa dang bral ba'i grol ba nyid la ni tha snyad du yang de med pa'i phyir ro zhes bya ba smras so / /
brtag pa gsum pa bstan pa'i phyir ji ste /
mtshan nyid las /
mi slob sems ni skye bzhin pa / /
sgrib pa las ni rnam par grol / /
zhes 'byung bas grol bzhin pa thar par 'gyur ro snyam na zhes bya ba smras te /
de ni pha rol po dag na re mi slob pa'i sems skye bzhin pa na bar chad med pa'i lam dang rnam par grol ba'i lam dus gcig tu skye'o zhes mngon pa'i mtshan nyid las 'byung bas grol bzhin pa thar par 'gyur ro zhes zer ba'i phyogs snga ma yin no / /
de mi 'thad par bstan pa'i phyir /
grol bzhin pa zhes bya ba de gang yin zhes brjod par bya'o / /
gal te bcings pa yin no zhe na /
bcings pa grol bzhin yin gyur na / /
bcings dang grol ba dus gcig 'gyur / /
'ching ba dag gis bcings pa zhes bya ba dang /
thar pa gang gis grol ba zhes bya ba de gnyis dus gcig tu 'gyur bas de ni mi 'dod do / /
de'i phyir de ni bcings pa nyid dam thar pa nyid gcig yin par gdon mi za bar bsgrub par bya dgos so / /
de lta yin na rjes su dpag pa ji skad bstan pa dag gis gnod par 'gyur ba'i phyir lan cung zad kyang ma thebs so zhes bya ba smras te /
bcings pa dang ma bcings pa'i phyogs su sngar bstan pa'i rjes su dpag pa dag gis gnod par 'gyur ba'i phyir ro / /
skye bzhin pa yang skyes pa dang ma skyes pa'am /
bcings pa dang ma bcings pa nyid yin pas ji skad smos pa'i skyon med pa ma yin no zhes bya bas ni sngar pha rol po dag na re /
mi slob sems ni skye bzhin pa / /
sgrib pa las ni rnam par grol / /
zhes zer ba'i gzhung mi 'thad par ston to / /
gal te skye bzhin pa ni skye ba la mngon par phyogs pa yin no zhe na yang /
rta bcing ba lta bu yin pa'i phyir dang brgal zhing brtags pa mtshungs pa'i phyir ji skad smos pa'i skyon ldog pa med do zhes bya ba ni dper na rta bcings pa 'di su'i yin zhes dris pa na /
rta 'di su'i yin pa'i 'o zhes zer ba dang /
rta 'di su'i yin zhes dris pa na rta bcings pa 'di su'i yin pa'i 'o zhes zer ba des gang yang rung ba dmigs kyis ma bsal bas don brda mi phrad pa de bzhin du /
'dir yang skye bzhin pa gang yin zhes dris pa na skye ba la mngon par phyogs pa'o zhes zer ba dang skye ba la mngon par phyogs pa gang yin zhes dris pa na skye bzhin pa'o zhes zer bas kyang gang yang rung ba dmigs kyis ma bsal bas don brda mi phrad pa'i phyir dang /
gzhan yang skye ba la mngon par phyogs pa zhes bya ba de yang skyes pa'am ma skyes pa'am bcings pa'am ma bcings pa zhig yin grang zhes brgal zhing brtag pa snga ma dang mtshungs pa'i phyir pha rol po'i gtan tshigs ma grub pa'i skyon snga ma nyid ldog pa med do / /
gal te sems kyi skad cig ma snga ma la ltos nas mi slob pa'i sems rnam par grol bar rtogs na zhes bya ba ni gal te pha rol po dag na re rgyud tha mi dad pa'i phyir sems kyi skad cig ma snga ma nyon mongs pa can du 'gyur ba la ltos nas mi slob pa'i sems kyi skad cig ma phyi ma rnam par grol bas thar pa 'thad do zhes zer ba'i gzhung yin no / /
de'i lan du /
de yang rigs pa ma yin te /
bcings pa dang thar pa dag tha snyad pa nyid du grub pas 'dod pa'i don nyams pa'i phyir ro zhes bya ba smras te /
kun rdzob tu ltos te gdags pa ni tha snyad pa nyid du grub pas khyod don dam par thar pa yod par 'dod pa'i don nyams pa'i phyir de ni rigs pa ma yin no / /
de'i phyir de ltar don dam par thar pa mi 'thad pa'i phyir gnyen po yod pa'i phyir ro zhes bya ba'i gtan tshigs kyi don ma grub pa nyid dang thar pa bzhin du shes pa'i gnyen po mi shes pa ma grub pas dpe med pa'i phyir sgrub pa dpe ma tshang ba'i skyon yang yod do zhes bya ba ni mjug bsdu ba yin no / /
'dir smras pa /
don dam par thar pa ni yod pa kho na yin te /
de 'dod pa rnams la smon pa yod pa'i phyir ro / /
'di na gang don dam par med pa de la ni de 'dod pa rnams la smon pa med de /
dper na chu sbrul gyi mgo'i nor bu bzhin no / /
thar pa 'dod pa rnams la ni bdag bud shing zad pa'i me bzhin du nye bar len pa med par mya ngan las 'das par gyur na ci ma rung /
mya ngan las 'das pa bdag gir gyur na ji ma rung snyam du smon pa yod pa de'i phyir don dam par thar pa ni yod pa kho na yin no zhes bya ba ni /
pha rol po dag bdag dang bdag gir 'dzin pa'i smon pa yod pa'i gtan tshigs kyis thar pa yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang mjug bsdu ba yin par go rims bzhin du sbyar te /
'di na chu sbrul gyi mgo'i nor bu lta bu med pa gang yin pa de la ni de 'dod pa rnams la bdag dang bdag gir 'dzin pa'i smon pa med pas de yod pa ma yin gyi /
thar pa yod pa la ni 'dod pa rnams la bdag mya ngan las 'das par gyur cig /
mya ngan las 'das pa bdag gir gyur cig snyam du bdag dang bdag gir 'dzin pa'i smon pa yod pa de'i phyir don dam par thar pa ni yod pa kho na yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa / /
bdag ni len med mya ngan 'da' / /
myang 'das bdag gir gyur cig ces / /
gang dag 'dzin pa de dag gi /
nyer len legs par zin ma yin / /
thar pa 'dod pa gang dag bdag dang bdag gir dmigs pa legs par zin pa ma yin pa la 'jug pa de dag gi nye bar len pa ni legs par zin pa ma yin te /
bdag dang bdag gir 'dzin pa'i tshul gyis mchog tu bzung zhing gnas pa 'di thar pa'i gegs yin pa'i phyir ro zhes bya bar dgongs so zhes bya ba smras te /
de ltar de dag gi bdag dang bdag gir 'dzin pa'i tshul gyis smon pa de ni nye bar len pa yin pas legs par zin pa ma yin pa'i phyir de dag la thar pa med do zhes bya bar dgongs so / /
yang na nye bar len pa med pa'i ngo bo nyid la nye bar len pa snyam du 'dzin pa ni yul de la log pa'i shes pa skye ba'i phyir nye bar len pa ni legs par zin pa ma yin no zhes bya bas ni /
mya ngan las 'das pa ni nye bar len pa med pa'i ngo bo nyid yin pa la /
de 'dod pa'i gang zag nye bar len pa po dag bdag dang bdag gir 'dzin pa ni mya ngan las 'das pa'i yul de la log pa'i shes pa skye ba'i phyir de dag gi nye bar len pa de ni legs par zin pa ma yin no zhes bstan to / /
yang na nye bar len pa nye bar zhi ba nyid thar pa yin pas de gang gi yang ma yin pa la gang nye bar len pa med par gyur na ci ma rung snyam pa de'i nye bar len pa 'di ni legs par zin pa ma yin pas de'i phyir de 'dod pa rnams la smon pa yod pa'i phyir ro zhes bya ba'i gtan tshigs de'i don ma grub pa nyid dam /
don 'gal ba nyid yin no zhes bya bas ni bdag dang bdag gir 'dzin pa'i nye bar len pa nye bar zhi ba nyid thar pa yin pas de ni bdag gang gi yang bdag gir bzung ba ma yin pa la gang bdag dang bdag gir 'dzin pa de'i nye bar len pa de ni legs par zin pa ma yin te /
'phags pa ting nge 'dzin gyi rgyal po'i mdo las / /
'jig rten dag na bdag ni 'tshang rgya zhes / /
gang dag de lta bu yi blor gyur pa / /
de ni srid pa'i sred las nam du yang / /
byang chub thob par mi 'gyur mkhas rtogs bya / /
zhes ji skad gsungs pa lta bu ste / /
de'i phyir pha rol po dag gi gtan tshigs de 'dod pa rnams la smon pa yod pa'i phyir ro zhes bya ba de'i don dam par ni ma grub pa yin la kun rdzob tu ni 'gal ba nyid do zhes bstan to / /
da ni mjug bsdu ba bstan pa'i phyir /
de'i phyir de ltar brtags na don dam par 'du byed rnams dang sems can dang gang zag la bcings pa dang thar pa mi 'thad par sgrub pa bstan pa'i dbang gis mjug bsdu bar bya ste / /
gang la mya ngan 'das skyed med / /
'khor ba bsal ba 'ang yod min pa / /
de las 'khor ba ci zhig yin / /
mya ngan 'das pa 'ang ci zhig brtag /
'di la don dam par 'khor ba dang mya ngan las 'das pa'i chos nyid nam mkha' bzhin du mtshan nyid gcig pa nyid kyis khyad par med pa dag ni rnam par mi rtog pa'i ye shes kyi spyod yul yin pa'i phyir dang /
skyed pa med pa dang /
dbri ba med pa'i chos nyid yin pa'i phyir mya ngan las 'das pa phan 'dogs par byed pa nyid yin yang rdzas nyid dang rtag pa nyid la sogs pa'i rnam pas mya ngan las 'das pa sgro gdags su yang med la 'khor ba gnod pa byed pa yin yang gsal bar byar med pas de'i phyir 'khor ba dang mya ngan las 'das par rnam par rtog pa ni rigs pa ma yin no zhes bya ba'i tha tshig ste /
sgro 'dogs pa dang skur pa 'debs pa ni shes pa rnam par rtog pa'i dbang gis dmigs par bya ba'i yul gyi dngos po yin pa'i phyir dang / /
dmigs par bya ba'i yul gyi dngos po ni skyed pa dang dbri ba'i chos can yin pa'i phyir ro zhes bya bar dgongs so / /
zhes bya ba smras te /
don dam par 'khor ba dang mya ngan las 'das pa'i chos nyid nam mkha' bzhin du ro gcig pas dbyer med pa'i phyir 'khor ba dang mya ngan las 'das pa zhes btags su med de /
ji skad du /
'di la bsal ba ci yang med / /
bsnan par bya ba chung zad med / /
yang dag nyid du yang dag lta / /
yang dag mthong nas rnam par grol / /
zhes gsungs pa lta bu'o zhes bstan to / /
yang na kun rdzob kyi phyogs la gdul ba'i skye bo rnams mya ngan las 'das pa la nye bar 'dun par bya ba'i phyir mya ngan las 'das pa nyon mongs pa nye bar zhi ba'i mtshan nyid zhi ba yod do zhes ma 'ongs pa'i 'du byed skye ba med pa tsam la rtogs pas sgro 'dogs par byed cing /
'khor ba la skyo ba skyed pa'i phyir 'khor ba sdug bsngal mang po dang ldan pa rmi lam dang mig 'phrul dang chu zla dang /
smig rgyu lta bu'i ngo bo nyid thog ma med pa nas rkyen brgyud pas bskyed pa'i bdag nyid kyi dngos po 'du byed kyi sgrar brjod pa rnams spang bar bya'o zhes gsal bar bstan par zad kyi /
don dam par ni 'du byed ma grub pa'i phyir gang gi skye ba med pa mya ngan las 'das pa yin no zhes bya ba de nyid med pas mya ngan las 'das pa bskyed du yang med la /
'du byed ngo bo nyid kyis ma skyes pa rnams mya ngan las 'das pa bzhin du zhi ba nyid yin pa la bsal ba mi 'thad pas 'khor ba bsal ba yang yod pa ma yin no / /
de ltar don dam par chos thams cad skye ba med pa'i mtshan nyid gnyis su med pa rab tu dben pa ro gcig pa /
gang la mya ngan 'das skyed med / /
'khor ba bsal ba 'ang yod min pa / /
de la 'khor ba ci zhig yin / /
mya ngan 'das pa 'ang ci zhig brtag /
de rtogs par bya ba la tha dad pa med pas blo la tha dad pa med pa'i phyir yul de la tha dad par rtog pa mi 'thad pa'i phyir ro zhes bya bar dgongs so zhes bya bas ni kun rdzob kyi tha snyad du 'khor ba dang mya ngan las 'das pa'i nyes dmigs dang phan yon sgyu ma tsam du bstan par zad kyi /
don dam par ngo bo nyid med pa tha dad pa med pa'i phyir skyed pa dang dbri bar brtag pa mi 'thad do zhes bstan to / /
de'i phyir pha rol pos rab tu byed pa'i dang por don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes gang smras pa de'i gtan tshigs kyi don ma grub pa nyid do zhes bya ba ni pha rol po'i sgrub pa sun dbyung ba'i mjug bsdu ba yin no / /
de la 'dir rab tu byed pa'i don ni pha rol pos sgrub pa smra ba'i skyon brjod pas 'khor ba dang mya ngan las 'das pa ngo bo nyid med pa nyid du bstan pa yin no / /
zhes bya ba ni mjug bsdu ba dang tshad ma'i 'bras bu yin te /
bcings pa dang thar pa brtag pa'i rab tu byed pa bcu drug pa'i skabs 'dir rab tu byed pa'i don tshad ma'i 'bras bur lta ba ni pha rol pos sngar rab tu byed pa 'di'i dang por dngos po rnams ngo bo nyid yod par sgrub pa'i phyogs snga ma don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes bya ba la sogs pa'i sgrub pa smras pa'i skyon brjod pas 'khor ba dang mya ngan las 'das pa ngo bo nyid med pa nyid du bstan pa yin no / /
'khor ba dang mya ngan las 'das pa ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste / /
de'i phyir theg pa chen po'i mdo sde mtha' dag las /
rigs kyi bu de lta bas na bcom ldan 'das ni 'khor ba spong bar yang mi mdzad la /
mya ngan las 'das pa thob par yang mi mdzad mod kyi /
'on kyang 'khor ba las yang dag par 'da' ba gsungs te /
'di la 'ga' yang 'khor ba las yang dag par 'da' ba yang med la /
mya ngan las 'das pa rjes su thob pa yang med do / /
de ci'i phyir zhe na /
'di ltar mnyam pa nyid la 'khor ba yang med /
mya ngan las 'das pa yang med /
kun nas nyon mongs pa yang med /
rnam par byang ba yang med pa'i phyir zhes bya ba la sogs pa gsungs pa dang /
de bzhin du bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa'i mdo las /
rab kyi rtsal gyis rnam par gnon pa gzugs la 'khor ba 'am 'khor ba'i chos can med do / /
de bzhin du tshor ba dang /
'du shes dang /
'du byed rnams dang /
rnam par shes pa la 'khor ba'am 'khor ba'i chos can med do / /
gzugs dang /
tshor ba dang /
'du shes dang /
'du byed rnams dang /
rnam par shes pa la 'khor ba'am 'khor ba'i chos can med pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa dang /
de bzhin du 'phags pa tshangs pas zhus pa'i mdo las /
tshangs pa ngas 'khor ba yang ma dmigs so / /
mya ngan las 'das pa yang ma dmigs so / /
de ci'i phyir zhe na /
de bzhin gshegs pas 'khor bar 'dogs par mdzad kyang der 'ga' yang 'khor bar mi 'gyur la /
de bzhin gshegs pas mya ngan las 'das par 'dogs par mdzad kyang der 'ga' yang mya ngan las 'da' bar mi 'gyur ba'i phyir ro zhes bya ba la sogs pa gsungs pas de dag 'grub pa yin no zhes bya ba smras te /
de ltar yid ches pa'i lung de dag grub pa ni 'khor ba dang mya ngan las 'das pa ngo bo nyid med pa nyid du bstan pa'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i shes rgya yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las /
bcings pa dang thar pa brtag pa zhes bya ba ste rab tu byed pa bcu drug pa'i rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
bam po lnga bcu drug pa / /
de ni de bzhin du stong pa nyid kyi mi mthun pa'i phyogs kyi khyad par dgag pas las dang 'bras bu ngo bo nyid med pa nyid du bstan pa'i don gyi dbang gis rab tu byed pa bcu bdun pa brtsam mo zhes bya ba la /
dbang gi zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po rtsom pa'i skabs su dngos po thams cad skye ba med par dam bca' ba mdzad de /
'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas /
de skad smras te /
de bzhin du zhes bya ba ni rab tu byed pa snga ma'i skabs su bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste /
dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du sgrub pa'i phyogs snga ma nye bar bzhag pa 'og nas rab tu byed pa 'das ma thag par 'du byed rnams dang sems can dang gang zag 'khor bar mi 'thad do zhes bstan pa'i phyir /
'dir pha rol po dag gis bstan bcos mdzad par dam bcas pa'i don sgro btags nas smras pa zhes bya ba la sogs pa tshig le'ur byas pa lnga 'grel pa dang bcas pas don dam par nang gi 'du byed rnams la 'khor ba yod pa kho na yin te /
las dang 'bras bur 'brel ba'i phyir ro zhes bya ba la sogs pa gtan tshigs bstan pa dag yin no / /
de dgag pas zhes bya ba ni de dgag pa'i dbang du byas nas rab tu byed pa bcu bdun pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas las dang 'bras bu ngo bo nyid med pa nyid du bstan pa'i don gyi dbang gis rab tu byed pa bcu bdun pa brtsam mo zhes bya ba smras te /
las dang 'bras bu brtag pa'i rab tu byed pa bcu bdun pa'i gzhung 'og nas 'byung ba 'di'i don ni las dang 'bras bu ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis na 'bras bu de 'thob ce na /
las dang 'bras bu ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas /
rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
rab tu byed pa 'das ma thag par 'du byed rnams dang sems can dang gang zag 'khor bar mi 'thad do zhes bstan pa'i phyir 'dir pha rol po dag gis bstan bcos mdzad pas dam bcas pa'i don sgro btags nas smras pa zhes bya ba la sogs pa smras te /
bcings pa dang thar pa brtag pa'i rab tu byed pa 'das ma thag pa'i skabs su /
gal te 'du byed 'khor zhe na / /
de dag rtag na mi 'khor te / /
mi rtag na yang 'khor mi 'gyur /
sems can la yang rim 'di mtshungs / /
gal te gang zag 'khor zhe na / /
phung po skye mched khams rnams la / /
de ni rnam pa lngas btsal na / /
med na gang zhig 'khor bar 'gyur / /
zhes bya bas 'du byed rnams dang sems can dang gang zag 'khor bar mi 'thad do zhes bstan pa'i phyir /
'dir pha rol po dag gis sngar bstan bcos mdzad pas 'du byed rnams dang /
sems can dang /
gang zag 'khor bar yang mi 'thad la /
mya ngan las 'das par yang mi 'thad do zhes dam bcas pa'i don de la rang gi rtog pas 'du byed la sogs pa mya ngan las 'da' bar mi 'thad pa ni bden gyi /
'khor bar mi 'thad pa ni mi rung ngo zhes rang bzor sgro btags nas yang de dag 'di skad ces zer ro zhes bya bar sbyar ro / /
de'i phyir khyed kyis 'du byed rtag pa dang /
mi rtag pa rnams la 'khor ba mi 'thad de rtag pa dang chad pa'i skyon du 'gyur ba'i phyir ro zhes smras pa ni /
'du byed mya ngan 'da' ba ni / /
ji lta bur yang mi 'thad do / /
zhes bstan pa yin pas de'i phyir /
'dir ji ltar rtag pa dang chad pa'i skyon du yang mi 'gyur la /
'du byed rnams la 'khor ba yang yod pa de ltar bsgrub par bya ste zhes bya ba smras te khyed dbu ma pas /
gal te 'du byed 'khor zhe na / /
de dag rtag na mi 'khor te / /
mi rtag na yang 'khor mi 'gyur / /
zhes bya bas 'du byed rtag pa dang mi rtag pa rnams la 'khor ba mi 'thad de /
rtag pa dang chad pa'i skyon du 'gyur ba'i phyir ro zhes smras pas ni dam bcas pa de nyid kyi don ma grub kyi 'di ltar / /
'du byed mya ngan 'da' bar ni / /
ji lta bur yang mi 'thad do / /
zhes smras pa ni /
dam bcas pa de nyid kyi don grub par bstan pa yin pas de'i phyir /
rab tu byed pa 'di'i skabs su kho bos ji ltar rtag pa dang chad pa'i skyon du yang mi 'gyur la /
'du byed rnams la 'khor ba yang yod par de ltar bsgrub par bya ste /
'di ltar rigs pa'i bstan bcos las kyang bsgrub pa gang yang rung ba la ma grub pa 'am the tshom za ba ni yang bsgrub pa gzhan la ltos par bya'o zhes 'byung ba'i phyir ro zhes zer ro / /
de nyid kyi rjes su dpag pa bstan pa'i phyir ro / /
don dam par nang gi 'du byed rnams la 'khor ba yod pa kho na yin te /
las dang 'bras bur 'brel ba'i phyir ro / /
'di na gang med pa de la ni las dang 'bras bur 'brel pa ma mthong ste /
dper na mo gsham gyi bu zhes bya ba'i 'du byed rnams bzhin no / /
nang gi 'du byed rnams la ni las dang 'bras bur 'brel pa de'i phyir /
gtan tshigs ji skad smos pa'i mthus don dam par nang gi 'du byed rnams la 'khor ba yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin pas go rims bzhin du sbyar te /
'di na mo gsham gyi bu zhes bya ba'i 'du byed lta bu gang dag med pa de dag la ni las dang 'bras bur 'brel pa med pas de dag la ni 'khor ba med kyi /
nang gi 'du byed rnams la ni las dang 'bras bur 'brel pa yod pas 'khor ba yod na mya ngan las 'das pa yang yod pas bcings pa dang thar pa yod pa'i phyir /
don dam par nang gi dngos po rnams la ngo bo nyid yod pa kho na yin no zhes zer ro / /
pha rol po dag gi gtan tshigs las dang 'bras bur 'brel pa'i phyir ro zhes bya ba de la re zhig las kyi mtshan nyid bstan pa'i phyir de la re zhig las ni /
bdag nyid legs par sdom pa dang / /
gzhan la phan 'dogs byang sems gang / /
de chos de ni 'di gzhan du / /
'bras bu dag gi sa bon yin / /
zhes bya ba smras te /
'di'i bsdus pa'i don ni lus dang ngag dang yid kyi las dge ba dang /
mi dge ba dang /
lung du ma bstan pa tshe 'di dang tshe gzhan dag tu 'bras bu dag gi sa bon du 'gyur ba de dag la ni las kyi mtshan nyid yin par ston te /
de la bdag nyid legs par sdom par byed pa'i sems pa dang /
des kun nas bslang ba'i lus dang ngag gi las dang /
gzhan la phan 'dogs par byed pa'i sems pa dang /
des kun nas bslang ba'i lus dang /
ngag gi las dang /
byams pa'i sems pa dang /
des kun nas bslang ba'i lus dang ngag gi las de dag ni dge ba yin no / /
de las bzlog pa bdag nyid legs par sdom par byed pa ma yin pa'i sems pa dang /
des kun nas bslang ba'i lus dang ngag gi las dang /
gzhan la phan 'dogs par byed pa ma yin pa'i sems pa dang /
des kun nas bslang ba'i lus dang ngag gi las dang /
gnod sems kyi sems pa dang /
des kun nas bslang ba'i lus dang ngag gi las dag ni mi dge ba yin no / /
dge ba dang mi dge ba'i mtshan nyid de dag las bzlog pa rnam par smin pa las skyes pa la sogs pa'i sems pa dang /
des kun nas bslang ba'i lus dang ngag gi las dag ni lung du ma bstan pa yin no / /
de la ni tshig le'ur byas pa'i tshig gi don ni 'di ltar sbyar te /
bdag nyid legs par sdom par byed pa'i sems pa dang /
gzhan la phan 'dogs par byed pa'i sems pa dang /
byams pa'i sems pa gang yin pa de ni chos te /
yid kyi las dge ba yin no / /
chos ma yin pa de ni tshe 'di dang gzhan dag tu rnam par smin pa dang /
rgyu mthun pa'i 'bras bu sdug pa dang /
'dod pa dang /
yid du 'ong ba dag dang /
lus dang ngag gi las dge ba dag kun nas bslang ba'i sa bon yin te /
re zhig de ni yid kyi las dge ba'i 'bras bu dang 'brel ba'i mtshan nyid yin no / /
'dir tshig le'ur byas pa las sems pa zhes bya bas yid kyi las 'ba' zhig bstan pa ni mtshon pa tsam du zad kyi /
des kun nas bslang ba'i lus dang ngag gi las dag kyang de bzhin du sbyar te /
de la bdag nyid legs par sdom par byed pa'i sems pa dang /
gzhan la phan 'dogs par byed pa'i sems pa dang /
byams pa'i sems pa gang yin pas kun nas bslang ba de dag kyang chos te /
lus kyi las dang /
ngag gi las dge ba dag yin no / /
chos de dag kyang tshe 'di dang gzhan dag tu rnam par smin pa dang /
rgyu mthun pa'i 'bras bu sdug pa dang /
'dod pa dang /
yid du 'ong ba dag gi sa bon te /
de dag ni lus dang ngag gi las dge ba'i 'bras bu dang 'brel ba'i mtshan nyid yin no / /
de las bzlog pa bdag nyid legs par sdom par byed pa ma yin pa'i sems pa dang /
gzhan la phan 'dogs par byed pa ma yin pa'i sems pa dang /
gnod sems kyi sems pa gang yin pa de ni chos ma yin te /
yid kyi las mi dge ba yin no / /
chos ma yin pa de ni tshe 'di dang gzhan dag tu rnam par smin pa dang rgyu mthun pa'i 'bras bu ni sdug pa dang /
mi 'dod pa dang /
yid du mi 'ong ba dag dang /
lus dang ngag gi las mi dge ba dag kun nas bslang ba'i sa bon yin te /
re zhig de ni yid kyi las mi dge ba 'bras bu dang 'brel pa'i mtshan nyid yin no / /
de bzhin du bdag nyid legs par sdom par byed pa ma yin pas sems pa dang /
gzhan la phan 'dogs par byed pa ma yin pa'i sems pa dang /
gnod sems kyi sems pa gang yin pas kun nas bslang ba de dag kyang chos ma yin te /
lus kyi las dang ngag gi las mi dge ba dag yin no / /
chos ma yin pa de dag kyang tshe 'di dang gzhan dag tu rnam par smin pa dang /
rgyu mthun pa'i 'bras bu mi sdug pa dang /
mi 'dod pa dang /
yid du mi 'ong ba dag gi sa bon yin te /
de dag ni lus dang ngag gi las mi dge ba 'bras bu dang 'brel pa'i mtshan nyid yin no / /
chos dang chos ma yin pa'i mtshan nyid ji skad smos pa de dag las bzlog pa rnam par smin pa las skyes pa dang /
spyod lam las byung ba dang /
bzo'i gnas las byung ba dang /
sprul pa byed pa las byung ba'i sems pa gang yin pa de ni lung du ma bstan pa ste /
dge ba'i sems pa yang ma yin /
mi dge ba'i sems pa yang ma yin pa'i yid kyi las lung du ma bstan pa yin no / /
lung du ma bstan pa de ni tshe 'di dang gzhan dag tu rgyu mthun pa'i 'bras bu lung du ma bstan pa dang /
lus dang ngag gi las lung du ma bstan pa dag kun nas slong ba'i sa bon yin te /
re zhig de ni yid kyi las lung du ma bstan pa 'bras bu dang 'brel ba'i mtshan nyid yin no / /
de bzhin du chos dang chos ma yin pa'i mtshan nyid ji skad smos pa de dag las bzlog pa rnam par smin pa las skyes pa dang /
spyod lam las byung ba dang /
bzo'i gnas las byung ba dang /
sprul pa byed pa las byung ba'i sems pa gang yin pas kun nas bslang ba de dag kyang lung du ma bstan pa ste /
dge ba'i sems pa yang ma yin mi dge ba'i sems pa yang ma yin pas /
kun nas bslang ba'i lus kyi las dang ngag gi las lung du ma bstan pa dag yin no / /
lung du ma bstan pa de dag kyang tshe 'di dang gzhan dag tu rgyu mthun pa'i 'bras bu lung du ma bstan pa dag gi sa bon yin te /
de dag ni lus dang ngag gi las lung du ma bstan pa 'bras bu dang 'brel ba'i mtshan nyid yin no / /
de ltar lus dang ngag dang yid kyi las dge ba dang mi dge ba dang lung du ma bstan pa tshe 'di dang gzhan dag tu 'bras bu dag gi sa bon du 'gyur ba de dag ni las kyi mtshan nyid yin no zhes zer ro / /
da ni tshig le'ur byas pa de'i yan lag gi don bshad par bya ste /
bdag nyid legs par sdom pa zhes bya ba ni bdag nyid yang dag par sdom par byed cing /
mi dge ba las ldog par byed pa ste /
mi dge ba spong ba'i sems pa dang mtshungs par ldan pa'i sems zhes bya ba'i tha tshig go zhes bya ba ni bdag nyid legs par sdom par byed pa'i sems pa gang yin pa zhes bya bar sbyar te /
des ni yid kyi las dge ba nyid bstan to / /
gzhan la phan 'dogs pa zhes bya ba ni sbyin pa dang /
snyan par smra ba dang /
'jigs pa las yongs su skyob pa la sogs pa gzhan dag la phan 'dogs par byed pa'o zhes bya ba ni /
gzhan la phan 'dogs par byed pa'i sems pa gang yin pa zhes bya bar sbyar te /
des ni yid kyi las dge ba nyid dang /
des kun nas bslang ba'i lus dang /
ngag gi las dge ba dag kyang bstan to / /
byams pa zhes bya ba ni mdza' bshes las byung bas byams pa'o / /
yang na byams pa nyid byams pa ste /
bdag gi don la de dang mthun pa'i rkyen brjod par bya ba'i phyir ro zhes bya ba ni /
byams pa'i sems pa gang yin pa zhes bya bar sbyar te /
byams pa zhes bya ba'i sgra ni rang gi rgyud la yod pa'i byams pa'i sems mdza' bshes gzhan gyi yul la 'byung bas byams pa ste /
gzhan gyi don la gzhan dang mthun pa'i tshig gi rkyen brjod pa'i phyir ram /
yang na rang gi rgyud la yod pa'i byams pa'i sems de nyid byams pa yin pas byams pa ste /
bdag gi don la bdag dang mthun pa'i tshig gi rkyen brjod pa'i phyir ro / /
de lta bu'i sems pa gang yin pa de chos nyid yin no zhes bya ba ni /
bdag nyid legs par sdom par byed pa'i sems pa dang /
gzhan la phan 'dogs par byed pa'i sems pa dang /
byams pa'i sems pa gang yin pa de ni chos yin te /
yid kyi las dge ba yin no zhes bya bar sbyar ro / /
de ni sa bon yin te rgyu dang rkyen zhes bya ba'i tha tshig go zhes bya ba ni /
chos de ni tshe 'di dang gzhan dag tu rnam par smin pa dang rgyu mthun pa'i 'bras bu sdug pa dang /
'dod pa dang /
yid du 'ong ba dag dang lus dang ngag gi las dge ba dag kun nas bslang ba'i sa bon yin no zhes bya bar sbyar te /
sa bon zhes bya ba'i sgra ni rgyu dang rkyen zhes bya ba'i tha tshig go / /
gang dag gi zhe na /
'bras bu dag gi'o zhes bya bas ni sa bon yin te /
rgyu dang rkyen zhes bya ba'i tha tshig go zhes bstan pa gang gi zhe na /
rnam par smin pa dang /
rgyu mthun pa'i 'bras bu sdug pa dang 'dod pa dang yid du 'ong ba dang lus dang ngag gi las dge ba dag kun nas bslang ba'i rgyu dang rkyen yin te /
de la rnam par smin pa dang rgyu mthun pa'i 'bras bu dag gi ni rgyu yin la /
lus dang ngag gi las dge ba dag ni rkyen yin no zhes bya bar sbyar ro / /
gang du zhe na /
'di dang gzhan du ste zhes bya ba ni gang dag gi zhe na /
'bras bu dag gi'o zhes bstan pa de gnas skabs gang du de dag gi rgyu dang rkyen yin zhe na tshe 'di dang gzhan dag tu'o zhes bya bar sbyar ro / /
tshe 'di dang gzhan dag tu myong bar 'gyur ba'i dbang gis so zhes bya bas ni chos de ni tshe 'di dang gzhan dag tu rnam par smin pa dang rgyu mthun pa'i 'bras bu sdug pa dang /
'dod pa dang /
yid du 'ong ba dag myong bar 'gyur ba'i dbang gi rgyu yin no zhes bstan to / /
sems pa ni sa bon nyid du gsungs te /
lus dang ngag gi las dag kun nas bslang ba'i phyir ro zhes bya bas ni /
bdag nyid legs par sdom pa dang /
gzhan la phan 'dogs pa dang /
byams pa zhes bya ba gsum ni 'bras bu dag gi sems pa ni lus dang ngag gi las dag kyang kun nas bslang ba'i phyir rkyen kyang yin no zhes bya ba bstan te /
re zhig de ni tshig le'ur byas pa'i yan lag gi don bshad pas bdag nyid legs par sdom pa dang /
gzhan la phan 'dogs pa dang /
byams pa zhes bya ba yid kyi las dge ba 'bras bu dang 'brel pa'i mtshan nyid bstan pa yin no / /
'dir yid kyi las ni mtshon pa tsam ste /
des kun nas bslang ba'i lus dang ngag gi las dge ba 'bras bu dang 'brel ba'i mtshan nyid dag kyang snga ma bzhin du ci rigs par sbyar zhing brjod par bya ste /
de dag ni lus dang ngag dang /
yid kyi las dge ba tshe 'di dang gzhan dag tu 'bras bu dag gi sa bon du 'gyur bas /
las kyi mtshan nyid bstan pa yin no / /
chos las bzlog pas chos ma yin pa ste zhes bya bas ni bdag nyid legs par sdom pa dang /
gzhan la phan 'dogs pa dang /
byams pa'i sems pa zhes bya ba yid kyi las dge ba 'bras bu dang 'brel ba'i mtshan nyid dang /
des kun nas bslang ba'i lus dang ngag gi las dge ba 'bras bu dang 'brel pa'i mtshan nyid kyi chos ji skad bstan pa de dag las bzlog pas bdag nyid legs par sdom pa ma yin pa dang /
gzhan la phan 'dogs pa ma yin pa dang /
gnod sems kyi sems pa zhes bya ba yid kyi las mi dge ba 'bras bu dang 'brel pa'i mtshan nyid dang /
des kun nas bslang ba'i lus dang /
ngag gi las 'bras bu dang 'brel pa'i mtshan nyid chos ma yin pa dag kyang snga ma bzhin du rig par shes par bya ste /
de dag ni lus dang /
ngag dang /
yid kyi las mi dge ba tshe 'di dang gzhan dag tu 'bras bu dag gi sa bon du 'gyur bas las kyi mtshan nyid bstan pa yin no / /
chos ma yin pa dang /
sdig pa dang /
mi dge ba zhes bya ba dag ni rnam grangs so zhes bya bas ni /
chos ma yin pa zhes bya ba'i tshig gi don bstan to / /
chos ma yin pa las bzlog pas chos kyi rnam grangs dag go zhes bya bas ni chos zhes bya ba'i tshig gi don bstan te /
chos dang sdig pa ma yin pa dang /
dge ba zhes bya ba dag ni rnam grangs so zhes bya bar sbyar ro / /
lung du ma bstan pa ni rnam par smin pa las skyes pa dang /
spyod pa las byung ba dang /
bzo'i gnas las byung ba dang /
sprul pa byed pa las byung ba'i bye brag gi rnam pa bzhi ste /
zhes bya bas ni chos dang chos ma yin pa'i mtshan nyid ji skad smos pa de dag las bzlog pa rnam par smin pa las skyes pa la sogs pa'i sems pa dge ba yang ma yin /
mi dge ba yang ma yin pa'i yid kyi las lung du ma bstan pa 'bras bu dang 'brel ba'i mtshan nyid dang /
des kun nas bslang ba'i lus dang /
ngag gi las lung du ma bstan pa 'bras bu dang 'brel ba'i mtshan nyid dag kyang snga ma bzhin du ci rigs par shes par bya ste /
de dag ni lus dang ngag dang yid kyi las lung du ma bstan pa tshe 'di dang gzhan dag tu 'bras bu dag gi sa bon du 'gyur bas las kyi mtshan nyid bstan pa yin no / /
rnam par smin pa 'dod pa dang mi 'dod pa mi skyed pa'i phyir dang /
dge ba dang mi dge ba nyid du brda mi sprod pa'i phyir lung du ma bstan pa'o zhes bya bas ni /
lung du ma bstan pa zhes bya ba'i tshig gi don bstan te /
rnam par smin pa las skyes pa la sogs pa bzhi po de dag ni rnam par smin pa'i 'bras bu mi skyed pa'i phyir dang rang bzhin dge ba dang /
mi dge ba nyid du brda mi sprod pa'i phyir /
lung du ma bstan pa zhes bya ste /
des rgyu mthun pa'i 'bras bu ni bskyed par shes par bya'o / /
re zhig de dag gi ni lus dang ngag dang yid kyi las dge ba dang mi dge ba dang /
lung du ma bstan pa tshe 'di dang gzhan dag tu 'bras bu dag gi sa bon du 'gyur ba de dag ni las kyi mtshan nyid yin no zhes zer ba'i gzhung bstan to / /
da ni lus dang ngag dang yid kyi las dge ba dang mi dge ba dang lung du ma bstan pa de dag kyang rnam pa gnyis te /
sems pa'i las dang /
bsam pa'i las so zhes gsungs pas las kyi mtshan nyid bstan pa'i phyir /
de ltar chos la sogs pa'i dbye bas tha dad pa de dag kyang rnam pa gnyis te /
drang srong mchog gi las rnams ni / /
sems pa dang ni bsam par gsungs / /
zhes bya ba smras so / /
drang srong mchog ces bya ba de gang dang gang yin pa de dang de'i tshig gi don bstan pa'i phyir /
drang srong mchog ni bcom ldan 'das te /
de ni drang srong yang yin la mchog kyang yin te /
bgrod par bya ba ma lus par bgrod zin pa'i phyir dang /
nyan thos dang rang sangs rgyas dang /
byang chub sems dpa' zhes bya ba'i drang srong rnams las mchog tu gyur pa'i phyir ro zhes bya ba smras te /
go rims bzhin du sbyar ro / /
de las chos dang chos ma yin pa dang lung du ma bstan pa'i dbye bas tha dad pa rnams ni rnam pa gnyis te /
sems pa dang /
bsam pa'o / /
zhes gsungs so zhes bya ba ni /
sems pa'i las ni yid kyi las yin la /
bsam pa'i las ni lus dang ngag gi las yin no zhes 'og nas 'byung bas 'dir 'grel par shes par bya'o / /
las de nyid kyi bye brag mdor bstan pa dang /
rgyas par bshad pa bstan pa'i phyir las de dag gi bye brag ni /
rnam pa du mar yongs su bsgrags / /
zhes bya ba ni mdor bstan pa'o / /
de rgyas par bshad pa ni /
de la las gang sems pa zhes / /
gsungs pa de ni yid kyir 'dod / /
ces bya ba la sogs pa smras so / /
de la zhes bya ba'i sgra ni dmigs kyis bsal ba'i don to zhes bya ba ni /
sems pa dang bsam pa gnyis las sems pa dmigs kyis bsal te /
sngar bstan pa'i don to / /
las gang sems pa zhes gsungs pa de ni yid kyir 'dod de zhes bya ba la /
'du byed sems pa ni khab len gyis lcags g.yo bar byed pa bzhin du / /
yid g.yo bar byed pa ma yin pas yid kyi las su 'dod de /
de yang dge ba dang /
mi dge ba dang lung du ma bstan pa'i sems pas bsdus pa yid kyi las gsum po dag go / /
yid kyi zhes bya ba ni yid las 'byung ba ste /
yid kyi sgo kho na nas de mthar thug par 'gyur ba'i phyir ro zhes bya ba ni /
yid kyi zhes bya ba'i sgra bye brag tu bshad pa ste /
'du byed sems pa ni sems las byung ba'i chos sa mang po pa yin pas gnas dang /
dmigs pa dang /
rnam pa dang /
rdzas dang /
dus mtshungs pa'i sgo nas yid kyi skye mched gnyis dang /
tha mi dad pa'i tshul du yid la byung zhing yod pas yid kyi zhes bya ba ste /
yid kyi skye mched kyi sgo kho na nas 'du byed sems pa brnab sems dang /
gnod sems dang /
log par lta ba'i rang bzhin nam /
de dag las ldog pa'i rang bzhin nam /
lung du ma bstan pa'i rang bzhin du skye ba de mthar thug cing yongs su rdzogs par 'gyur ba'i phyir ro / /
'o na lus dang ngag gi las dag sems pa zhes bya ba ci'i phyir mi brjod ce na /
de'i phyir lus kyi dang ngag gi dag ni sems pa zhes mi brjod de /
de dag sems pas kun nas bslang ba yin yang lus dang ngag gi sgo nas yongs su rdzogs pa'i phyir ro zhes bya ba smras te /
lus kyi las gsum dang /
ngag gi las bzhi ste /
chos bdun po de dag ni sems pas kun nas bslang ba yin yang sems las byung ba'i chos ma yin te /
ngag dang bskyod pa'i rang bzhin gzugs kyi phung por gtogs pa yin pas lus dang ngag gi sgo nas spong ba dang /
spong ba ma yin pa dang /
de gnyis las bzlog pa'i ngo bo nyid du yongs su rdzogs par 'gyur ba'i phyir sems pa zhes bya bar mi brjod do / /
bsam pa zhes ni gang gsungs pa / /
de ni lus dang ngag gi yin / /
zhes bya ba la /
bsam pa zhes bya ba'i mtshan nyid bstan pa'i phyir /
bsam pa zhes bya ba ni blos bsams nas byed pa gang yin pa ste zhes bya ba smras te /
'du byed sems pa zhes bya ba'i blos bsams nas des kun nas bslang ste /
lus dang ngag gi las byed pa gang yin pa de dag ni bsam pa'i las zhes bya ste /
ma brtags ma dpyad par las mngon par 'du mi byed do zhes 'byung ba'i phyir ro / /
de nyid bstan pa'i phyir /
de ltar las gang bsam pa zhes gsungs pa de ni lus dang ngag gi yin te zhes bya ba smras so / /
lus dang ngag las byung ba'i phyir dang /
de dag gi sgo nyid nas mthar thug par 'gyur ba'i phyir ro zhes bya ba ni /
lus kyi dang ngag gi zhes bya ba'i sgra bye brag tu bshad pa ste /
lus kyi las gsum dang ngag gi las bzhi po dge ba dang mi dge ba dang lung du mi bstan pa'i sems pas kun nas bslang ba dag ni gzugs kyi phung por gtogs pa'i lus dang ngag las byung ba'i phyir dang lus dang ngag gi sgo nyid nas dge ba'am mi dge ba'am lung du ma bstan pa'i ngo bo nyid du mthar thug par 'gyur ba'i phyir lus kyi las dang ngag gi las zhes bya'o / /
de ltar re zhig las rnam pa gnyis bstan to zhes bya ba ni mjug bsdu ba yin te /
de dag gi ni lus dang ngag dang yid kyi las dge ba dang /
mi dge ba dang /
lung du ma bstan pa'i dbye bas tha dad pa de dag kyang rnam pa gnyis te /
sems pa'i las dang /
bsam pa'i las so zhes gsungs pa de dag kyang las kyi mtshan nyid yin no / /
zhes zer ba'i gzhung bstan to / /
da ni sems pa'i las dang bsam pa'i las rnam pa gnyis po de dag kyang bye brag tu dbye ba rnam pa du ma yod ces gsungs pas las kyi mtshan nyid bstan pa'i phyir /
ji ltar rnam pa du ma zhe na /
ngag dang bskyod dang mi spong ba'i / /
rnam rig byed min zhes bya gang / /
spong ba'i rnam rig byed min pa / /
gzhan dag kyang ni de bzhin 'dod / /
longs spyod las byung bsod nams dang / /
bsod nams ma yin tshul de bzhin / /
sems pa dang ni chos de bdun / /
las su mngon par 'dod pa yin / /
zhes bya ba smras te /
'di bsdus pa'i don ni ngag gi las dang /
bskyod pa'i las dang /
mi spong ba'i rnam par rig byed ma yin pa'i las dang /
spong ba'i rnam par rig byed ma yin pa'i las dang /
longs spyad pa las byung ba'i bsod nams kyi las dang /
longs spyad pa las byung ba'i las dang /
bsod nams ma yin pa las byung ba'i las dang /
sems pa'i las zhes bya ba las bdun po de dag ni las kyi mtshan nyid yin par 'dod de /
de dag kyang las kyi mtshan nyid yin no zhes zer ba yin no / /
da ni tshig le'ur byas pa de dag gi yan lag gi don gyi las bdun po de dag go rims bzhin du bshad par bya ste /
de la ngag gi las bstan pa'i phyir /
de la ngag gi ni yi ge gsal bar brjod pa'o zhes bya ba smras te /
des ni ngag gi las bzhi po dge ba dang mi dge ba dang lung du ma bstan pas bsdus pa dag gi dngos po bstan to / /
bskyod pa'i las bstan pa'i phyir /
bskyod pa ni lus g.yo ba'o zhes bya ba smras te /
des ni lus kyi las gsum po dge ba dang mi dge ba dang /
lung du ma bstan pas bsdus pa dag gi dngos po bstan to / /
mi spong ba'i rnam par rig byed ma yin pa'i las bstan pa'i phyir /
mi spong ba'i rnam par rig byed ma yin pa zhes bya ba ni bdag gi lus sam ngag gam yid kyis mi dge ba 'di lta bu zhig bya'o snyam du yi dam bcas pa'i skad cig ma tshun chad nas byed pa po las de mi byed du zad kyang /
mi dge ba yang dag par blangs pa'i rgyu las byung ba mi spong ba'i mtshan nyid kyi rnam par rig byed ma yin pa gang dag yin pa'o zhes bya ba smras te /
des ni sdom pa ma yin par gtogs pa'i rnam par rig byed ma yin pa'i las bstan te /
de'i mtshan nyid ni lus dang ngag gi rnam par rig byed la brten te /
skyes pa srog gcod pa la sogs pa mi spong ba'i mtshan nyid kyi rnam par rig byed ma yin pa'i gzugs bstan du med la thogs pa med pa yin te /
de skyes pa'i tshul ni 'dod pa'i khams su rngon pa dang /
shan pa dang /
bya pa dang /
nya pa la sogs pa'i rigs sam de dag gi rigs ma yin pa gzhan gyis kyang rung ste /
des bdag gis deng phyin chad lus sam /
ngag gam yid kyis srog gcod pa mi spong ba la sogs pa mi dge ba'i las 'di lta bu zhig bya'o snyam du yi dam bcas na /
yi dam bcas pa'i skad cig ma tshun chad nas ji srid du yi dam bcas pa'i rgyun de ma spangs kyi bar du byed pa po des sems g.yengs pa dang /
sems med pa dang /
sems ma g.yengs pa'i gnas skabs dag na las de mi byed du zin kyang mi dge ba yang dag par blangs pa'i rgyu las byung ba sdom pa ma yin pa mi spong ba'i mtshan nyid kyi rnam par rig byed ma yin pa'i gzugs sems kyi rgyud la skye bar 'gyur ro / /
spong ba'i rnam par rig byed ma yin pa'i las bstan pa'i phyir /
spong ba'i rnam par rig byed ma yin pa gzhan dag kyang de bzhin du 'dod de /
bdag gis lus sam ngag gam yid kyis dge ba'i las 'di lta bu zhig bya'o snyam du yi dam bcas pa'i sems pa tshun chad nas byed pa pos las de mi byed du mi zin kyang dge ba byed pa yang dag par blangs pa'i sems pas bskyed pa spong ba'i mtshan nyid kyi rnam par rig byed ma yin pa gang dag yin pa'o zhes bya ba smras te /
des ni sdom par gtogs pa'i rnam par rig byed ma yin pa las bstan te /
de ni rnam pa gsum ste /
so sor thar pa'i sdom par gtogs pa dang /
bsam gtan gyi sdom par gtogs pa dang /
zag pa med pa'i sdom par gtogs pa'o / /
de la so sor thar pa'i sdom par gtogs pa'i mtshan nyid ni lus dang ngag gi rnam par rig byed la brten te skyes pa'i rigs bdun po dge slong dang /
dge slong ma dang /
dge slob ma dang /
dge tshul dang /
dge tshul ma dang /
dge bsnyen dang /
dge bsnyen ma'i sdom pa'i mtshan nyid kyi rnam par rig byed ma yin pa'i gzugs bstan du med pa thogs pa med pa yin te /
de skye ba'i tshul ni mi rnams kyi nang nas sdom pa mi 'chags pa ma gtogs pa gzhan gang yang rung ste /
des lus kyis phyag 'tshal ba dang /
thal mo sbyar ba la sogs pa dang /
ngag gis gsum la skyabs su 'gro ba dang /
bslab pa'i gzhi yang dag par blang ba la sogs pa'i rnam par rig byed la brten nas /
bdag gis deng phyin chad lus sam ngag gam yid kyis srog gcod pa spong ba la sogs pa dge ba'i las 'di lta bu zhig bya zhing dge bsnyen la sogs pa'i sdom par yang dag par blang ngo snyam pa'i yi dam bcas na /
yi dam bcas pa'i sems tshun chad nas ji srid du yi dam bcas pa'i rgyun de ma spangs kyi bar du byed pa po des sems g.yengs pa dang /
sems med pa dang sems ma g.yengs pa'i gnas skabs dag na /
las de mi byed du zin kyang sdom pa yang dag par blangs pa'i rgyu las byung ba sdom pa ma yin pa spong ba'i mtshan nyid so sor thar pa'i sdom par gtogs pa'i rnam par rig byed ma yin pa'i gzugs sems kyi rgyud la skye bar 'gyur ro / /
bsam gtan gyi sdom par gtogs pa'i mtshan nyid ni ting nge 'dzin la brten te /
skyes pa rnal 'byor pa 'dod pa'i khams su snyoms par zhugs pa 'am /
gzugs dang gzugs med pa'i khams su skyes pa'i bsam gtan dang /
snyoms par 'jug pa'i sdom pa'i mtshan nyid kyi rnam par rig byed ma yin pa'i gzugs bstan du med la /
thogs pa med pa yin te /
de skye ba'i tshul ni khams su gtogs pa'i nang nas /
mi khom pa brgyad la sogs pas bskal pa ma gtogs pa gzhan gang yang rung ste /
des tshogs kyi lam sngon du btang ba'i ting nge 'dzin mi lcogs pa med pa 'am /
dngos gzhi 'am /
nyer bsdogs gang yang rung ba dag la brten nas /
mi lcogs pa med pa 'am /
dngos gzhi dang /
nyer bsdogs kyi sems mnyam par gzhag pa'i sa pa mngon du gyur na /
de tshun chad nas ji srid du mnyam par gzhag pa'i sa pa'i sems kyi rgyun de ma spangs kyi bar du /
rnal 'byor pa des sems g.yengs pa dang /
sems ma g.yengs pa'i gnas skabs dag na mnyam par gzhag pa'i sa pa'i sems de mngon sum du mi byed du zin kyang bsam gtan nam /
snyoms par 'jug pa thob pa'i rgyu las byung ba sdom pa ma yin pa spong ba'i mtshan nyid kyi bsam gtan gyi sdom par gtogs pa'i rnam par rig byed ma yin pa'i gzugs sems kyi rgyud la skye bar 'gyur ro / /
zag pa med pa'i sdom par gtogs pa'i mtshan nyid kyang ting nge 'dzin la brten te skyes pa rnal 'byor pa zag pa med pa'i lam thob pa'i sdom pa'i mtshan nyid kyi rnam par rig byed ma yin pa'i gzugs bstan du med pa thogs pa med pa yin te /
de skye ba'i tshul yang khams su gtogs pa'i nang nas mi khom pa brgyad la sogs pas bskal pa ma gtogs pa gzhan gang yang rung ste /
des tshogs kyi lam sngon du btang ba'i ting nge 'dzin mi lcogs pa med pa la sogs pa la brten nas /
sbyor ba'i lam mthar thug par byas te /
mthong ba'i lam mam bsgom pa'i lam mam mi slob pa'i lam gyis bsdus pa'i zag pa med pa'i sems mngon du gyur na /
de tshun chad nas ji srid du zag pa med pa'i sems kyi rgyun ma spangs kyi bar du rnal 'byor pa des sems g.yengs pa dang /
sems med pa dang sems ma g.yengs pa'i gnas skabs dag na zag pa med pa'i sems de mngon sum du mi byed du zin kyang zag pa med pa'i sems thob pa'i rgyu las byung ba /
sdom pa ma yin pa spong ba'i mtshan nyid zag pa med pa'i sdom par gtogs pa'i rnam par rig byed ma yin pa'i gzugs sems kyi rgyud la skye bar 'gyur ro / /
rnam par rig byed ma yin pa zhes bya ba ni /
gzugs dang bya ba'i ngo bo nyid yin du zin kyang rnam par rig byed gzhan la rnam par rig par mi byed pa'i phyir ro zhes bya ba ni /
rnam par rig byed ma yin pa zhes bya ba'i tshig gi don bstan to / /
longs spyad pa las byung ba'i bsod nams kyi las bstan pa'i phyir /
longs spyad pa las byung ba'i bsod nams kyi las zhes bya ba ni yongs su longs spyad pa'i rgyu las bsod nams de byung ngo zhes bya bar tshig rnam par sbyar te /
yongs su longs spyad pa zhes bya ba ni dkon mchog gsum gyi yul la yongs su btang ba nye bar spyad pa'o / /
de'i rgyu las byung ba zhes bya ba ni de'i rjes las byung ba ste /
'brel pa zhes bya ba dang 'phel ba zhes bya ba dag gi rnam grangs so / /
bsod nams zhes bya ba ni dag par byed pas bsod nams te dge ba zhes bya ba dag gi rnam grangs so zhes bya ba smras te /
des ni sdom pa yang ma yin pa sdom pa ma yin pa yang ma yin par gtogs pa'i dge ba'i rnam par rig byed ma yin pa'i las bstan te /
de'i mtshan nyid ni lus dang ngag gi rnam par rig byed la brten te /
skyes pa sdom pa dang sdom pa ma yin par ma gtogs pa dge ba'i bsam pa dang /
zhing dang /
dngos po'i khyad par las bsod nams 'phel ba'i mtshan nyid rnam par rig byed ma yin pa'i gzugs bstan du med pa thogs pa med pa yin te /
de skye ba'i tshul ni gzugs can gyi khams su sbyin pa gtong phod pa byams pa'i sems dang ldan pas dkon mchog gsum la rdzas las byung ba'i bsod nams byas pa'i dngos po bdun la sogs pa yongs su gtong ba /
dkon mchog gsum gyis yongs su longs spyod pa'i rgyu las sbyin bdag de'i rgyud la bsod nams rgya chen po skyes par gyur na /
de tshun chad nas ji srid du bsod nams de'i rgyun ma spangs shing /
tshe de la 'bras bu ma spyad kyi bar du sbyin bdag des sems g.yengs pa dang /
sems med pa dang /
sems ma g.yengs pa'i gnas skabs dag na /
bsod nams kyi sems de mngon sum du mi byed du zin kyang /
sbyin pa las byung ba'i bsod nams bya ba'i dngos po'i mtshan nyid dge bar gtogs pa'i rnam par rig byed ma yin par gtogs pa'i gzugs sems kyi rgyud las skye bar 'gyur ro / /
de bzhin du tshul khrims las byung ba dang thos pa las byung ba dang /
bsgoms pa las byung ba'i bsod nams bya ba'i dngos po dag la yang ci rigs par sbyar ro / /
longs spyad pa las byung ba'i bsod nams ma yin pa'i las bstan pa'i phyir /
longs spyad pa las byung ba'i bsod nams ma yin pa yang tshul de bzhin te / /
yongs su longs spyad pa'i rgyu las byung ba zhes bya ba'i tha tshig go / /
bsod nams ma yin pa ni bsod nams las bzlog pa las khong du chud par bya'o zhes bya ba smras te /
des ni sdom pa yang ma yin /
sdom pa ma yin pa yang ma yin par gtogs pa mi dge ba'i rnam par rig byed ma yin pa'i las bstan te /
de'i mtshan nyid ni snga ma las bzlog pa ste /
lus dang ngag gi rnam par rig byed la bstan te /
skyes pa sdom pa dang sdom pa ma yin pa ma gtogs pa mi dge ba'i bsam pa dang zhing dang dngos po'i khyad par las bsod nams ma yin pa 'phel ba'i mtshan nyid kyi rnam par rig byed ma yin pa'i gzugs bstan du med pa thogs pa med pa yin te /
de skyes pa'i tshul ni gzugs can gyi khams dag tu ser sna can gnod sems kyi sems dang ldan pas /
dkon mchog gsum la rdzas las byung ba'i bsod nams bya ba'i dngos po ma yin pa bdun la sogs pa yongs su btang ba dkon mchog gsum gyis yongs su longs spyad pa'i rgyu las gang zag de'i rgyud la bsod nams ma yin pa rgya chen po skyes par gyur na /
de tshun chad ji srid bsod nams ma yin pa de'i rgyun ma spangs shing tshe la 'bras bu ma spyad kyi bar du gang zag des sems g.yengs pa dang /
sems med pa dang /
sems ma g.yengs pa'i gnas skabs dag na /
bsod nams ma yin pa'i sems de mngon sum du mi byed du zin kyang sbyin pa las byung ba'i bsod nams bya ba'i dngos po ma yin pa'i mtshan nyid mi dge bar gtogs pa'i rnam par rig byed ma yin pa'i gzugs sems kyi rgyud la skye bar 'gyur ro / /
de bzhin du bsod nams bya ba'i dngos po ma yin pa gzhan dag la yang ci rigs par sbyar ro / /
sems pa'i las bstan pa'i phyir /
sems pa zhes bya bar ni yid kyi las bstan te /
'o na sems pa zhes bya ba de gang yin zhe na /
yon tan dang skyon la sems mngon par 'du byed pa de yid kyi las so zhes bya ba smras te /
des ni yid kyi las bstan te /
'du byed sems pa ni yid kyi mi g.yo ba g.yo bar byed cing /
yon tan gyi sgo nas brnab sems med pa dang /
gnod sems med pa dang /
yang dag pa'i lta ba'i rang bzhin nam /
skyon gyi sgo nas brnab sems dang /
gnod sems dang /
log par lta ba'i rang bzhin du sems mngon par 'du byed pas /
yid kyi las te /
de ni sems kyi ngo bo nyid yin pas gzugs can ma yin no / /
lus dang ngag gi las dag ni gzugs can yin no / /
las bdun po de dag gi mjug bsdu ba bstan pa'i phyir /
de ltar de dag la sogs pa bdun po de dag ni chos de rang gi mtshan nyid 'dzin pa'i don gyi chos yin no zhes bya ba smras so / /
las su mngon par 'dod pa yin no zhes bya ba ni las kyi mtshan nyid dag tu 'dod pa yin no zhes bya ba ni /
chos bdun po ji skad du bstan pa de dag ni las su mngon pa dang las su mtshon par byed pa ste /
las kyi mtshan nyid dag tu 'dod pa yin no zhes bya ba'i tha tshig go / /
'dir gzhan dag 'di skad ces bsam gtan dang /
klog pa la sogs pa'i las dag kyang yod na ci'i phyir de dag ma smos par ngag la sogs pa bdun po dag kho na smos zhes zer ba'i dogs pa bsal ba'i phyir /
bsam gtan dang klog pa la sogs pa'i las dag kyang yod mod kyi /
'di dag nyid kyi khongs su 'dus pa'i phyir bdun kho nar nges par bzung ngo zhes bya ba smras te /
re zhig de dag ni las kyi mtshan nyid yin no / /
las dang 'bras bur 'brel ba'i mtshan nyid gang zhe na /
de'i phyir /
las de dang de 'bras bur 'brel bar mthong ba ni /
'gro ba lngar phung po lnga skye ba'i mtshan nyid yin no zhes bya ba smras so / /
de ltar las dang 'bras bur 'brel ba'i mtshan nyid kyi gtan tshigs kyis don dam par nang gi 'du byed rnams la 'khor ba yod pa kho na yin te /
des na bcings pa dang thar pa yod pa'i phyir /
don dam par nang gi dngos po rnams la ngo bo nyid yod pa kho na yin no zhes bya ba ni /
pha rol po'i gtan tshigs kyi mjug bsdu ba dang /
tshad ma'i 'bras bu yin te /
de ltar rab tu byed pa 'das ma thag par 'du byed rnams dang /
sems can dang gang zag 'khor bar mi 'thad do zhes bstan pa'i phyir /
'dir pha rol po dag gis bstan bcos mdzad pas /
dam bcas pa'i don sgro btags nas smras pa zhes bya ba la sogs pa tshig le'ur byas pa lnga 'grel pa dang bcas pa 'di yan chad du gtan tshigs kyi mjug bsdu ba dang /
tshad ma'i 'bras bu bstan pa de dag ni stong pa nyid kyi mi mthun pa'i phyogs kyi khyad par yin te /
phyogs snga ma smra ba'i gzhung yin par sbyar ro / /
da ni stong pa nyid kyi mi mthun pa'i phyogs kyi khyad par de dgag pas las dang 'bras bu ngo bo nyid med pa nyid du bstan pa'i phyir /
de skad ces zer ba de'i lan du /
'grel pa byed pa nyid kyis 'dir bshad pa 'di la las de skyes nas smin pa'i dus kyi bar du gnas pa'am /
skyes nas 'jig par 'gyur ba zhig yin grang na zhes brtag pa rnam pa gnyis smras te /
las kyang skyes nas smras pa'i dus kyi bar du gnas pa yin na ni rtag par 'gyur la /
skyes nas 'jig par 'gyur ba yin na ni chad par 'gyur bas /
de ltar rtag pa dang chad pa'i skyon du 'gyur na 'bras bu dang 'brel bar mi 'thad pas pha rol po'i gtan tshigs las dang 'bras bur 'brel pa'i phyir ro zhes bya ba de ma grub pas /
des bsgrub par bya ba don dam par nang gi 'du byed rnams la 'khor ba yod pa kho na yin te zhes bya ba ma grub po / /
'khor ba yod par ma grub na bcings pa med pas thar pa yang med pa'i phyir /
sngar rab tu byed pa 'das ma thag pa'i skabs su pha rol po dag gis don dam par nang gi dngos po rnams la ngo bo nyid yod pa kho na yin te /
de dag la bcings pa dang /
thar pa yod pa'i phyir ro zhes smras pa'i gtan tshigs kyi rtsa ba ma grub pas bstan bcos mdzad pas don dam par nang gi dngos po rnams la ngo bo nyid med pas kho na yin no zhes dam bcas pa'i dgos pa grub po zhes bstan to / /
de la brtag pa dang po mi 'thad par bstan pa'i phyir de la re zhig /
gal te smin pa'i dus kyi bar du /
gnas na las de rtag par 'gyur / /
skyes ma thag tu mi 'jig pa / /
'jig pa de'i bdag nyid ma yin pa ni phyis kyang 'jig par mi rigs pa'i phyir /
rtag pa nyid du thal bar 'gyur ro zhes bya ba'i tha tshig go zhes bya ba smras te /
gal te las de skyes nas smin pa'i dus kyi bar du gnas par gyur na /
skyes ma thag tu mi 'jig pa 'jig pa de'i bdag nyid ma yin pa ni phyis kyang 'jig par mi rigs pa'i phyir rtag pa nyid du thal bar 'gyur te /
de ltar rtag pa nyid du gyur na 'bras bu dang 'brel par mi 'thad pas pha rol po'i gtan tshigs las dang 'bras bur 'brel ba'i phyir ro zhes bya ba'i gtan tshigs de ma grub po zhes bya ba'i tha tshig go / /
gal te chu shing dang /
'dam bu dang /
smyig ma bzhin du 'bras bu smin pa'i 'og tu de 'jig pas skyon med do zhe na zhes bya ba ni /
pha rol po dag na re dper na chu shing dang /
'dam bu dang /
smyig ma dag 'bras bu smin pa'i dus kyi bar du gnas mod kyi /
'bras bu smin pa'i 'og tu drungs phyung ste /
'jig pas de dag rtag pa nyid du thal bar mi 'gyur ba bzhin du /
las kyang 'bras bu smin pa'i dus kyi bar du gnas mod kyi /
'bras bu smin pa'i 'og tu las de gtan 'jig pas rtag pa nyid du thal bar mi 'gyur ba'i phyir /
'bras bu dang 'brel bar 'thad pas kho bo cag gis gtan tshigs las dang 'bras bur 'brel ba'i phyir ro zhes bya ba de ma grub pa'i skyon med do zhes zer ba'i tshig yin no / /
de'i lan du /
skyon med pa ma yin te /
chu shing la sogs pa dag skad cig ma re re la 'jig pa nyid dang zhes bya ba smras te /
chu shing la sogs pa dang skad cig ma re re la 'jig pa nyid yin pa'i phyir khyed na re chu shing dang /
'dam bu dang /
smyig ma dang /
'bras bu dag smin pa'i dus kyi bar du gnas so zhes zer ba ma grub pas /
khyod kyi tshig la skyon med pa ma yin no / /
gal te 'dir pha rol po dag 'di skad ces gal te chu shing la sogs pa dag 'bras bu smin pa'i dus kyi bar du skad cig ma'i rgyun gyi gnas pa yin na /
'bras bu smin pa'i 'og tu yang de bzhin du rgyun mi chad par gnas pa'i rigs na /
de lta ma yin pas de'i phyir de dag 'bras bu smin pa'i dus kyi bar du ni mi 'jig par gnas la /
'bras bu smin pa'i 'og tu ni 'jig pas kho bo cag gi tshig la skyon med do zhes zer ba'i phyogs snga ma khong nas dbyung ba de'i lan du de dang rigs mthun pa'i rgyun chad pas 'jig pa nyid tha snyad par khas blangs pa'i phyir dang zhes bya ba smras te /
chu shing la sogs pa dag 'bras bu smin pa'i 'og tu drungs phyung ste /
'jig pa ni 'bras bu ma smin pa'i sngon rol gyi skad cig ma de dang rigs mthun pa'i rgyun chad pas 'jig pa nyid du kun rdzob kyi tha snyad du khas blangs pa'i phyir /
'bras bu smin pa'i 'og tu yang de bzhin du rgyun mi chad par gnas par mi 'gyur bas de'i phyir /
khyed na re gal te chu shing la sogs pa dag /
'bras bu smin pa'i dus kyi bar du skad cig ma'i rgyun gyis gnas pa yin na /
'bras bu smin pa'i 'og tu yang de bzhin du rgyun mi 'chad par gnas pa'i rigs so zhes zer ba'i tshig la skyon med pa ma yin no / /
don dam par ni las bzhin du smyig ma la sogs pa dag kyang 'bras bu dang 'brel bar mi 'thad pa'i phyir dang zhes bya ba ni /
don dam par dngos po thams cad ma skyes pa'i phyir /
ji ltar las dang 'bras bur 'brel pa mi 'thad pa de bzhin du smyig ma la sogs pa dag kyang 'bras bu dang 'brel bar mi 'thad pas pha rol po dag gi gtan tshigs dang /
dpe ma grub pa'i skyon med pa ma yin no zhes bstan to / /
sngar ma zhig pas phyis de'i bdag nyid du 'gyur ba yang bstan dka' ba'i phyir ro zhes bya ba ni /
pha rol po dag zer ba ltar las dang /
chu shing dag 'bras bu smin pa'i dus kyi bar du ni mi 'jig par gnas la /
'bras bu smin pa'i 'og tu 'jig par 'gyur zhes bya ba ni /
sngar mi 'jig par rtag par gnas pa ste /
phyis 'jig pa mi rtag pa de'i bdag nyid du 'gyur ba yang rigs pa dang lung gang gis kyang bstan dka' ba'i phyir /
gal te las dang chu shing la sogs pa dag skyes nas smin pa'i dus kyi bar du gnas par gyur na rtag pa nyid du thal bar 'gyur te /
'bras bu dang 'brel bar mi 'thad pas pha rol po'i gtan tshigs las dang 'bras bur 'brel ba'i phyir ro zhes bya ba de ma grub pa'i skyon med pa ma yin no zhes bstan to / /
gal te 'jig pa'i rgyu'i sngon rol na 'jig pa med du zin kyang phyis yod par 'gyur bas sngon ma zhig pa yang phyis 'jig pa nyid du 'gyur ro zhe na zhes bya ba ni /
pha rol po dag dbu ma pas sngar ma zhig pa phyis de'i bdag nyid du 'gyur ba yang bstan dka' ba'i phyir ro zhes bshad pa mi rung bar bsgrub pa'i tshig yin te /
de dag na re dper na bum pa 'jig pa'i rgyu tho ba ma byung ba'i sngon rol na bum pa 'jig pa med du zin kyang phyis tho ba dang phrad pa na bum pa 'jig pa yod par 'gyur ba de bzhin du las dang chu shing la sogs pa dag kyang 'jig pa'i rgyu 'bras bu smin pa ma byung ba'i sngon rol na 'jig pa med du zin kyang phyis 'bras bu smin pa'i 'og tu 'jig pa yod par 'gyur bas /
des na sngon ma zhig pa yang phyis 'jig pa yod par 'gyur bas des na sngon ma zhig pa yang phyis 'jig pa nyid du 'gyur ba'i phyir /
sngar ma zhig pa phyis de'i bdag nyid du 'gyur ba yang bstan mi dka' bas /
kho bo cag gi gtan tshigs dang dpe ma grub pa'i skyon med do zhes zer ro / /
de'i lan du 'dir 'grel pa byed pa nyid kyis /
de yang rigs pa ma yin te zhes bya ba smras te /
rigs pa dang lung gis de mi 'thad par bstan to / /
de la rigs pas de mi 'thad par bstan pa'i phyir /
'di ltar gang zhig gang gi 'jig pa'i rgyur brjod pa de ni de'i 'jig pa'i rgyu ma yin te /
de las de gzhan yin pa'i phyir ram rgyu can yin pa'i phyir /
dper na de las gzhan pa bzhin par rjes su dpag pas gnod pa'i phyir dang zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na me tog 'jig pa'i rgyu kha ba dang tsha ba de las gzhan pa mun pa 'jig pa'i rgyu nyi ma dang /
mar me dag ni me tog de las gzhan pa yin pa'i phyir ram /
rgyu can yin pa'i phyir me tog de'i 'jig pa'i rgyu ma yin pa de bzhin du las dang chu shing la sogs pa 'jig pa'i rgyu 'bras bu smin pa de yang las dang chu shing la sogs pa dag las gzhan yin pa'i phyir ram /
rgyu can yin pa'i phyir las dang chu shing la sogs pa dag gi 'jig pa'i rgyu ma yin pas rjes su dpag pa des gnod pa'i phyir /
pha rol po dag na re /
'jig pa'i rgyu'i sngon rol na 'jig pa med du zin kyang /
phyis 'jig pa'i rgyu dang phrad pa na 'jig pa yod par 'gyur ro zhes zer ba de rigs pa ma yin no / /
de ni lung gis de mi 'thad par bstan pa'i phyir /
lung las /
lus dang dbang po blo rnams ni / /
skad cig las ni ring mi gnas / /
zhes gsungs pas khas blangs pa la gnod par 'gyur ba'i phyir ro zhes bya ba smras te /
lung las de skad gsungs pas /
pha rol po dag na re 'jig pa'i rgyu'i sngon rol na 'jig pa med do zhes zer ba de ni khas blangs pa la gnod par 'gyur ba'i phyir rigs pa ma yin no / /
re zhig de dag gi ni las de skyes nas smin pa'i dus kyi bar du gnas par gyur na /
rtag pa nyid du thal bar 'gyur ba'i phyir 'bras bu dang 'brel par mi 'thad pa'i phyir /
pha rol po'i gtan tshigs las dang 'bras bu 'brel ba'i phyir ro zhes bya ba de ma grub par bstan to / /
da ni brtag pa gnyis pa mi 'thad par bstan pa'i phyir /
ci ste skyon der gyur na mi rung ngo snyam nas skyes ma thag tu 'jig par dam 'cha' na de lta na yang /
gal te 'gags na 'gags gyur pa / /
ji ltar 'bras bu bskyed par 'gyur / /
'gags pa ni rang gi bdag nyid med pa kho na'i phyir ro zhes bya bar dgongs so zhes bya ba smras te /
gal te las de skyes ma thag tu 'jig par 'gyur na zhig cing 'gags par gyur pa ni rang gi bdag nyid med pa kho na yin pa'i phyir des ji ltar 'bras bu bskyed par 'gyur te /
'bras bu dang 'brel bar mi 'thad pas /
pha rol po'i gtan tshigs las dang 'bras bur 'brel ba'i phyir ro zhes bya ba de ma grub po zhes bya bar dgongs so / /
'dir gzhan dag 'di skad ces 'gags pa ni rang gi bdag nyid med pa kho na'i phyir /
'bras bu skyed par mi byed pa bden mod kyi /
'on kyang 'gag bzhin pa 'bras bu skyed par byed pas kho bo cag gi gtan tshigs las dang 'bras bur 'brel pa'i phyir ro zhes bya ba de 'grub po zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
'gag bzhin pa 'bras bu bskyed pa nyid du rtog na yang 'gag bzhin pa 'gags pa 'am ma 'gags pa nyid la de mi 'thad pa'i phyir dang brgal zhing brtags pa dang lan mtshungs pa'i phyir ro zhes bya ba smras te /
'gag bzhin pa zhes bya ba'i ngo bo nyid kyang gang yin te /
'gags pa'am ma 'gags pa zhig yin pas de la 'gag bzhin pa zhes bya ba de mi 'thad pa'i phyir ro / /
gal te 'gags pa yin na ni rang gi bdag nyid med pa'i phyir /
'bras bu skyed par mi byed pa dang /
gal te ma 'gags pa yin na yang rtag pa yin pa'i phyir /
des kyang 'bras bu skyed par mi byed do zhes brgal zhing brtag pa dang lan mtshungs pa'i phyir /
'gag bzhin pa 'bras bu bskyed pa nyid du brtag pa de yang rigs pa ma yin no / /
'gag bzhin pa ni 'gag pa la mngon par phyogs pa'o zhes bya bar rtog na yang skyon ji skad bstan pa nyid du 'gyur ba'i phyir ro zhes bya ba ni /
gal te pha rol po dag 'gag bzhin pa ni 'gags pa dang ma 'gags pa ma yin gyi 'gag pa la mngon par phyogs pa yin pas /
ji skad bstan pa'i skyon du mi 'gyur bar rtog na yang /
'gag pa la mngon par phyogs pa zhes bya ba'i ngo bo nyid kyang gang yin te /
'gags pa'am ma 'gags pa zhig yin pas de la 'gag pa la mngon par phyogs pa zhes bya ba ni mi 'thad pa'i phyir dang /
gal te 'gags pa yin na ni rang gi bdag nyid med pa'i phyir /
'bras bu skyed par mi byed pa dang /
gal te ma 'gags pa yin na yang rtag pa yin pa'i phyir /
des kyang 'bras bu skyed par mi byed do zhes brgal zhing brtag pa dang /
lan mtshungs pa'i skyon ji skad bstan pa nyid du 'gyur ba'i phyir 'gag bzhin pa ni 'gag pa la mngon par phyogs pa'o zhes bya bar rtog pa de yang rigs pa ma yin no / /
brjod par bya ba ma yin pa nyid du rtog na yang zhes bya ba ni /
gal te pha rol po dag 'gag pa la mngon par phyogs pa zhes bya ba ni /
'gags pa dang ma 'gags pa nyid du brjod par bya ba ma yin pa yin pas des 'bras bu skyed pa'i phyir /
kho bo cag gis gtan tshigs las dang 'bras bur 'brel pa'i phyir ro zhes bya ba de 'grub po snyam du rtog na'o / /
de yang mi rung bar bstan pa'i phyir /
don dam par brjod par bya ba ma yin pa ni 'bras bu bskyed pa nyid du mi 'thad de brjod par bya ba ma yin pa'i phyir /
dper na skye bzhin pas rjes su dpag pas gnod pa'i phyir /
de yang snying po ma yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na skye bzhin pa ni 'gags pa dang ma 'gags pa nyid du brjod par bya ba ma yin pa'i phyir /
'bras bu bskyed pa nyid du mi 'thad pa de bzhin du brjod par bya ba ma yin pa yang 'gags pa dang ma 'gags pa nyid du brjod par bya ba ma yin pa'i phyir /
'bras bu bskyed pa nyid du mi 'thad pas rjes su dpag pas gnod pa'i phyir /
de yang snying po ma yin no / /
de'i phyir de'i gtan tshigs kyi don ma grub pa nyid kyi skyon dang /
don 'gal ba nyid kyi skyon de nyid yod do zhes bya ba ni /
mjug bsdu ba dang /
tshad ma'i 'bras bu yin te /
ji ltar las rtag pa nyid du rjes su dpog pa la 'bras bu bskyed pa nyid mi 'thad pa pha rol po'i gtan tshigs las dang 'bras bur 'brel ba'i phyir ro zhes bya ba don dam par ma grub pa nyid kyi skyon dang /
kun rdzob tu 'gal ba nyid kyi skyon yod pa de bzhin du las mi rtag pa nyid du rjes su dpog pa la 'bras bu bskyed pa nyid du mi 'thad pas pha rol po'i gtan tshigs las dang 'bras bur 'brel ba'i phyir ro zhes bya ba de don dam par ni ma grub pa nyid kyi skyon dang kun rdzob tu ni 'gal ba nyid kyi skyon de nyid yod do / /
de ltar las kyang skyes nas smin pa'i dus kyi bar du gnas pa yin na ni rtag par 'gyur la /
skyes nas 'jig par 'gyur ba yin na ni chad par 'gyur bas /
de ltar rtag pa dang chad pa'i skyon du gyur na 'bras bu dang 'brel bar mi 'thad pas pha rol po'i gtan tshigs las 'bras bur 'brel pa'i phyir ro zhes bya ba de ma grub pas /
des grub par bya ba don dam par nang gi 'du byed rnams la 'khor ba yod pa kho na yin te zhes bya ba ma grub po / /
'khor ba yod par ma grub na bcings pa med pas thar pa med pa'i phyir /
sngar rab tu byed pa 'das ma thag pa'i skabs su pha rol po dag gis don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes smras pa'i gtan tshigs kyi rtsa ba ma grub pas bstan bcos mdzad pas don dam par nang gi dngos po rnams la ngo bo nyid med pa kho na yin no zhes dam bcas pa'i dgongs pa grub pa ni tshad ma'i 'bras bu yin par bstan to / /
'dir smras pa /
las dang 'bras bur 'brel pa ni 'thad pa kho na yin te /
ci'i phyir zhe na /
rgyud kyi rgyun las 'bras bu 'grub pa'i phyir te zhes bya ba la sogs pas ni /
de ltar dbu ma pas nyan thos bye brag tu smra ba dag gi gtan tshigs las dang 'bras bur 'brel pa'i phyir ro zhes bya ba de sun dbyung ba dang /
'dir sde pa gzhan dag rnam pa gzhan gyi las dang 'bras bur 'brel pa 'thad par bsgrub pa'i gzhung ston te /
'di'i bsdus pa'i don ni dper na phyi rol gyi myu gu la sogs pa'i rgyun gang yin pa ni dang po'i sa bon las myu gu 'byung zhing /
rgyun de las tha ma'i 'bras bu 'byung bas rjes su 'gro ba yang yod la /
dang po'i sa bon med na myu gu la sogs pa'i rgyun de yang mi 'byung zhing tha ma 'bras bu'i bar du mi 'byung bas ldog pa yod do / /
de ltar gang gi phyir dang po'i sa bon las myu gu la sogs pa'i rgyun 'byung ba la rgyun las 'bras bu 'byung bar 'gyur zhing sa bon 'bras bu'i sngon du 'gro ba de'i phyir /
sa bon gyi rgyun gyis myu gu la sogs pa nges par gnas pas chad pa yang ma yin la myu gu byung nas sa bon 'gags pas rtag pa yang ma yin te /
de ltar rtag pa dang /
chad pa'i skyon du yang mi 'gyur la /
sa bon dang 'bras bur 'brel pa yang yod pa de bzhin du nang gi sems kyi rgyun 'brel bar 'jug pa'i mtshan nyid gang yin pa yang dang po'i sems pa dge ba dang mi dge ba las 'byung zhing /
rgyun las tha ma'i 'bras bu yid du 'ong ba dang mi 'ong ba 'byung bas rjes su 'gro ba yang yod la /
dang po'i sems pa med na sems kyi 'brel par 'jug pa'i mtshan nyid kyi rgyun de yang mi 'byung zhing /
tha ma'i 'bras bu bar du yang mi 'byung bas ldog pa yang yod do / /
de ltar gang gi phyir dang po'i sems pa la sems kyi rgyun 'brel bar 'jug pa'i mtshan nyid kyi rgyun 'byung la /
rgyun las 'bras bu 'byung bar 'gyur zhing /
sems pa 'bras bu'i sngon du 'gro ba de'i phyir /
sems pa'i rgyun gyis sems kyi rgyun gyi bar 'jug pa'i mtshan nyid nges par gnas pa na /
chad pa yang ma yin la /
sems kyi rgyun byung ba na sems pa 'gags pas rtag pa yang ma yin te /
de ltar rtag pa dang /
chad pa'i skyon du yang mi 'gyur la /
las dang 'bras bur 'brel ba yang yod pas /
kho bo cag gi gtan tshigs las dang 'bras bur 'brel ba'i phyir ro zhes bya ba grub pas /
des bsgrub par bya ba don dam par nang gi 'du byed rnams la 'khor ba yod pa kho na yin te zhes bya ba grub po / /
'khor ba yod par grub na bcings pa yod pas thar pa yang yod pa'i phyir sngar rab tu byed pa 'das ma thag pa'i skabs su kho bo cag gis don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes smras pa'i gtan tshigs kyi rtsa ba grub pas /
don dam par nang gi dngos po rnams la ngo bo nyid yod pa kho na yin no zhes zer ro / /
de'i chos mthun pa'i dpe nyid bstan pa'i phyir /
'di lta ste dper na /
myu gu la sogs rgyun gang yin / /
sa bon las ni mngon par 'byung / /
de las 'bras bu sa bon ni / /
med na de yang 'byung mi 'gyur / /
gang phyir sa bon las rgyun dang / /
rgyun las 'bras bu 'byung 'gyur zhing / /
sa bon 'bras bu'i sngon 'gro ba / /
de'i phyir chad min rtag ma yin / /
zhes bya ba smras so / /
de nyid bye brag tu bshad pa bstan pa'i phyir /
myu gu dang /
'dab ma dang /
sdong bu dang /
sbu gu dang /
snye ma dang /
spun pa dang /
gra ma dang /
srus dang /
'bras thug po che la sogs pa'i mtshan nyid kyi rgyun gang yin pa de ni /
sa bon 'gags pa las mngon par 'byung zhing /
rgyun de las 'bras bu mngon par 'byung ngo zhes bya ba smras te /
des ni rjes su 'gro ba bstan to / /
sa bon med na myu gu sngon du btang ba'i rgyun de yang mngon par 'byung bar mi 'gyur ro zhes bya bas ni ldog pa bstan to / /
gang gi phyir sa bon las rgyun mngon par 'byung la /
rgyun las 'bras bu mngon par 'byung bar 'gyur zhing /
sa bon 'bras bu'i sngon du 'gro ba de'i phyir /
chad pa ma yin te sa bon gyi rgyun gyis nges par gnas pa'i phyir ro / /
rtag pa yang ma yin te /
myu gu 'byung ba na sa bon de 'gag pa'i phyir ro zhes bya bas ni /
de ltar rtag pa dang /
chad pa'i skyon du yang mi 'gyur la /
sa bon dang 'bras bur 'brel pa yang yod par bstan to / /
de ltar na de ni chos mthun pa'i dpe'i tshig yin no zhes bya ba ni de ltar phyi rol gyi 'du byed rnams las sa bon dang 'bras bur 'brel ba'i tshul bstan pa de ni nang gi 'du byed rnams la las dang 'bras bur 'brel pa yod par sgrub pa'i chos mthun pa'i dpe'i tshig yin te /
'dis mtshon pa'i don gyi dngos po ni 'og nas / /
chos sgrub pa yi thabs rnams ni / /
dkar po'i las kyi lam bcu ste / /
chos kyi 'bras bu 'di gzhan du / /
'dod pa'i yon tan rnam lnga'o / /
zhes 'byung ba yin par sbyar ro / /
da ni dam bcas pa'i don nyid kyi phyogs dang /
sgrub pa'i chos dang /
mjug bsdu ba bstan pa'i phyir de bzhin du / /
sems kyi rgyun ni gang yin pa / /
sems pa las ni mngon par 'byung / /
de las 'bras bu sems pa ni / /
med na de yang 'byung mi 'gyur / /
gang phyir sems pa las rgyun dang / /
rgyun las 'bras bu 'byung 'gyur zhing / /
las ni 'bras bu'i sngon 'gro ba / /
de phyir chad min rtag ma yin / /
zhes bya ba smras so / /
de nyid bye brag tu bshad pa bstan pa'i phyir sems kyi rgyun 'brel bar 'jug pa'i mtshan nyid gang yin pa ni byams pa dang /
byams pa ma yin pa'i sems pa las su brjod pa gang yin pa'i sems pa 'gags pa de las mngon par 'byung zhing /
rgyun las 'bras bu 'dod pa dang mi 'dod pa nyams su myong ba'i mtshan nyid mngon par 'byung ngo zhes bya ba smras te /
des ni rjes su 'gro ba bstan to / /
sems pa med na sems kyi rgyun de yang mngon par 'byung bar mi 'gyur te zhes bya ba ni ldog par bstan to / /
de ltar des ni las kyi rgyun rjes su 'jug pa nyid bstan to zhes bya ba ni /
de ltar rjes su 'gro ba dang ldog pa bstan pa'i skabs des ni nang gi 'du byed rnams la las dang 'bras bur 'brel pa yod par sgrub pa'i chos gtan tshigs ni las dang 'bras bur 'brel pa'i rgyun rjes su 'jug pa nyid yin par bstan te /
'og nas bcom ldan 'das kyis 'bras bu khyad par can thob par 'dod pa rnams la de dang 'brel pa thob par bya ba'i phyir /
thabs bstan pa yod pa'i phyir ro zhes 'byung ba dang sbyar ro / /
gang phyir sems pa las rgyun zhes bya ba rgyu dang 'bras bu'i dngos por 'brel zhing rgyas par gyur pa'i rgyun 'brel pa zhes bya ba'i don mngon par 'byung la /
rgyun las 'bras bu mngon par 'byung bar 'gyur zhing /
las 'bras bu'i sngon du 'gro ba de'i phyir chad pa yang ma yin la /
rtag pa yang ma yin te /
sgrub pa ji skad bstan pas 'du byed rnams kyi rgyun gyis 'bras bu bskyed pa'i phyir dang /
skad cig ma gnyis par nges par mi gnas pa yin pa'i phyir ro zhes bya bar dgongs te zhes bya bas ni /
de ltar rtag pa dang /
chad pa'i skyon du yang mi 'gyur la /
las dang 'bras bur 'brel ba yang yod par bstan to / /
de ltar na de ni mjug bsdu ba'i tshig yin no zhes bya ba ni de ltar rtag pa dang chad pa'i skyon du yang mi 'gyur la /
las dang 'bras bur 'brel pa yang yod par bstan pa'i skabs de ni /
nang gi 'du byed rnams la las dang 'bras bur 'brel pa yod par bsgrub pa'i mjug bsdu ba'i tshig yin te /
'og nas de'i phyir gtan tshigs ji skad smos pa'i mthus ji skad smras pa'i don grub po zhes bya ba dang sbyar ro / /
da ni de nyid kyi rjes su dpag pa'i tshad ma bstan par bya ste /
de'i phyir 'dir rjes su dpag pa ni /
don dam par sems can gyi sgrar brjod pa'i 'du byed rnams la /
las dang 'bras bur 'brel pa yod pa kho na yin te /
bcom ldan 'das kyis 'bras bu khyad par can thob 'dod pa rnams la de dang 'brel pa thob par bya ba'i phyir /
thabs bstan pa yod pa'i phyir dper na sa bon dang 'bras bur 'brel pa bzhin no / /
'di na gang yod pa ma yin pa de la ni /
bcom ldan 'das kyis de dang 'brel pa thob par bya ba'i phyir thabs ma bstan te /
dper na nam mkha'i me tog gi phreng ba bzhin no zhes bya ba dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang chos mi mthun pa'i phyogs kyi dpe yin par go rims bzhin du sbyar te /
'di la ni /
chos sgrub pa yi thabs rnams ni / /
dkar po'i las kyi lam bcu ste / /
chos kyi 'bras bu 'di gzhan du / /
'dod pa'i yon tan rnam lnga'o / /
rnam par smin pa dang rgyu mthun pa'i 'bras bu'i bye brag las so zhes /
bcom ldan 'das kyis 'bras bu khyad par can 'dod pa rnams la de dang 'brel pa thob par bya ba'i phyir /
thabs bstan pa yod pas zhes bya bas ni /
nye bar sbyar ba'i sbyor ba yin te /
ji ltar phyi rol gyi 'du byed rnams la sa bon dang 'bras bur 'brel pa'i tshul bstan pa de bzhin du nang gi 'du byed 'di la yang /
lus dang ngag dang yid kyi las dge ba'i chos sgrub pa'i thabs ni /
dge ba bcu'i las kyi lam rnams yin la chos de'i 'bras bu ni tshe 'di dang /
gzhan dag tu rnam par smin pa dang rgyu mthun pa'i 'bras bu'i bye brag las 'dod pa'i yon tan rnam pa lnga yin no zhes /
bcom ldan 'das kyis 'bras bu khyad par can 'dod pa'i skye bo rnams la 'bras bu de dang 'brel pa'i lus dang ngag dang yid kyi las dge ba'i chos thob par bya ba'i thabs dge ba bcu'i las kyi lam bstan pa yod pas so / /
de'i phyir gtan tshigs ji skad smos pa'i mthus ji skad smras pa'i don grub po zhes bya ba ni mjug bsdu ba yin te /
'di na nam mkha'i me tog lta bu gang yod pa ma yin pa la /
bcom ldan 'das kyis de dang 'brel pa thob par bya ba'i phyir /
thabs ma bstan pa de la ni las dang 'bras bur 'brel pa med pa kho na yin gyi /
sa bon dang 'bras bu lta bur yod pa gang la /
bcom ldan 'das kyis 'bras bu de dang 'brel ba'i sa bon thob par bya ba'i thabs zhing las la sogs pa bstan pa de la ni /
sa bon dang 'bras bur 'brel pa yod pa kho na yin pa de bzhin du /
sems can gyi sgrar brjod pa'i 'du byed rnams kyi las dang 'bras bur 'brel pa yod pa gang dag la bcom ldan 'das kyis 'bras bu de dang 'brel pa'i lus dang ngag dang yid kyi las dge ba'i chos thob par bya ba'i thabs /
dge ba bcu'i las kyi lam bstan pa de dag la yang las dang 'bras bur 'brel pa yod pa kho na yin pas /
de'i phyir gtan tshigs ji skad smos pa 'di'i mthus kho bo cag gi gtan tshigs snga ma las dang 'bras bur 'brel pa'i phyir ro zhes bya ba de grub pas /
des bsgrub par bya ba don dam par nang gi 'du byed rnams la 'khor ba yod pa kho na yin te zhes bya ba grub po /
'khor bar yod par grub na bcings pa yod pas thar pa yang yod pa'i phyir /
sngar rab tu byed pa 'das ma thag pa'i skabs su kho bo cag gis don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes smras pa'i gtan tshigs kyi rtsa ba grub pas /
kho bo cag gis don dam par nang gi dngos po rnams la ngo bo nyid yod pa kho na yin no zhes ji skad smras pa'i don grub po zhes zer ro // //
bam po lnga bcu bdun pa /
gzhan dag gis smras pa /
gal te rtag pa der gyur na / /
nyes pa chen po mang por 'gyur / /
de lta bas na rtag pa des / /
'dir ni 'thad pa ma yin no / /
zhes bya ba ni 'dir nyan thos bye brag tu smra ba dag gis sngar sde pa gzhan dag gis sa bon dang myu gu'i rgyun 'brel pa bzhin du las dang 'bras bur 'brel bar gyur pas /
'khor ba yod do zhes smras pa'i gzhung mi 'thad par sun 'byin zhing /
rang gi grub pa'i mtha' las ni skad cig ma ste byas ma thag tu 'gag la skad cig ma de'i chud mi za ba zhes bya ba skad cig ma ma yin pa'i chos las kyi rgyu las byung ba lung du ma bstan pa sems dang ldan pa'i 'du byed du gtogs pa sems kyi rgyu la skye ba nges par gnas pa bu lon gyi dbang rgya lta bu zhig yod pa des las dang 'gags pa bu lon gyi nor gzhan la btang ba lta bu de'i rnam par smin pa chud mi za bar 'dzin cing gnas pas /
des gang zag byed pa po la tshe 'di'am /
phyi ma 'am lan grangs gzhan la rnam par smin pa dang /
rgyu mthun pa'i 'bras bu chud mi za bar 'bul zhing byed pa pos 'bras bu myong bar 'gyur bas /
las dang 'bras bur 'brel pa yod pa'i phyir /
lung las kyang /
las rnams bskal pa brgyar yang ni / /
chud mi za ba'ang tshogs dang dus / /
rnyed na lus can rnams la ni / /
'bras bu dag tu 'gyur ba nyid / /
ces gsungs pas de'i phyir kho bo cag gis gtan tshigs las dang 'bras bur 'brel pa yod pa'i phyir ro zhes bya ba grub pas /
des bsgrub par bya ba don dam par nang gi 'du byed rnams la 'khor ba yod pa kho na yin te zhes bya ba grub bo / /
'khor ba yod par grub na bcings pa yod pas /
thar pa yang yod pa'i phyir /
sngar rab tu byed pa 'das ma thag pa'i skabs su don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes bya ba'i gtan tshigs kyi rtsa ba grub pas /
sngar kho bo cag gis don dam par nang gi dngos po rnams la ngo bo nyid yod pa kho na yin no zhes ji skad smras pa'i don grub po zhes bya ba'i gzhung ston to / /
de la re zhig sngar sde pa gzhan dag gis smras pa'i gzhung mi 'thad par sun dbyung bar bstan pa'i phyir /
gal te khyod kyi sa bon gyi rgyun dang chos mthun pa'i mtshan nyid kyi rtag pa de lta bur gyur na /
nyes pa'i skyon chen po mang du 'byung bar 'gyur te zhes bya ba smras te /
de la nyes pa'i skyon chen po mang du 'byung bar 'gyur ba ji snyed cig kyang smra bar nus mod kyi /
dpe tsam zhig brjod par bya ste /
'di la sa bon las sa bon dang rigs mthun pa'i myu gu'i rgyun 'byung bar 'gyur bas /
de lta na shing a mra'i sa bon las a mra nyid skye'i /
shing nim pa mi skye la /
shing nim pa'i sa bon las kyang nim pa nyid skye'i /
shing a mra mi skye ste /
de'i phyir shing a mra las kyang a mra'i 'bras bu nyid skye shing nim pa'i 'bras bu mi skye la /
shing nim pa las kyang nim pa'i 'bras bu nyid skye zhing /
shing a mra'i 'bras bu mi skye bas /
de lta na sa bon dang 'dra ba'i rgyun 'byung gi mi 'dra ba mi 'byung ngo / /
gal te sems kyi rgyun 'brel pa las 'bras bu 'byung ba yang de dang 'dra bar gyur na yang /
mi'i sems las kyang mi'i rgyun kho na 'byung la /
lha'i sems las kyang lha'i rgyun kho na 'byung /
dud 'gro'i sems las kyang dud 'gro'i rgyun kho na 'byung /
yi dwags kyi sems las kyang yi dwags kyi rgyun kho na 'byung /
sems can dmyal ba'i sems las kyang sems dmyal ba'i rgyun kho na 'byung bar 'gyur ro / /
de ltar gyur na 'gro ba 'khrul pa med pas rtsom pa thams cad don med pa nyid du 'gyur te /
de la nyes pa'i skyon chen po de dag la sogs pa mang du 'byung bar 'gyur ro / /
de nyid kyi rjes su dpag pa bstan pa'i phyir /
mi'i rgyud las lha la sogs pa'i rgyud du skye bar mi 'gyur te /
rigs tha dad pa'i phyir /
dper na shing nim pa'i sa bon las a mra la sogs pa'i 'bras bu skye bar mi 'gyur ba bzhin pas rjes su dpag pas gnod pa'i phyir ro zhes bya ba smras te /
des ni gal te sde pa gzhan dag gi sa bon gyi rgyun dang chos mthun pa'i mtshan nyid brtag pa de ltar gyur na 'gro ba 'khrul pa med pas rtsom pa thams cad don med pa nyid du 'gyur ba'i nyes pa'i skyon chen po mang du 'byung bar 'gyur ba ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na shing nim pa'i sa bon dang a mra la sogs pa'i 'bras bu ni rigs tha dad pa'i phyir /
shing nim pa'i sa bon las a mra la sogs pa'i 'bras bu skye bar mi 'gyur ba de bzhin du /
mi'i rgyud dang lha la sogs pa'i rgyud kyang rigs tha dad pa'i phyir /
mi'i rgyud las lha la sogs pa'i rgyud du skye bar mi 'gyur bas /
rjes su dpag pa des gnod pa'i phyir /
gal te sde pa gzhan dag gi sa bon gyi rgyun dang chos mthun pa'i mtshan nyid kyi brtag pa de ltar gyur na /
nyes pa'i skyon chen po mang du 'byung bar 'gyur bas /
de ni mi 'dod do / /
de bzhin du dge ba'i sems las mi dge ba dang /
lung du ma bstan pa'i sems dang /
mi dge ba'i sems las dge ba dang lung du ma bstan pa'i sems dang /
lung du ma bstan pa'i sems las dge ba dang mi dge ba'i sems dang /
'dod pa na spyod pa'i sems las gzugs dang gzugs med pa na spyod pa dang /
'jig rten las 'das pa'i sems dang /
gzugs na spyod pa'i sems las 'dod pa dang /
gzugs med pa na spyod pa dang /
'jig rten las 'das pa'i sems dang /
gzugs med pa na spyod pa'i sems las 'dod pa dang gzugs na spyod pa dang /
'jig rten las 'das pa'i sems skye bar mi 'gyur te /
rjes su dpag pa ji skad bstan pas gnod par 'gyur ba'i phyir te zhes bya bas gtan tshigs dang dpe snga ma bzhin du sbyar te /
des ni gal te sde pa gzhan dag gi sa bon gyi rgyun dang chos mthun pa'i mtshan nyid kyi brtag pa de ltar gyur na /
dge ba dang mi dge ba dang lung du ma bstan pa zag pa med pa'i sems sna tshogs mjug thogs su mi skye zhing khams 'khrul pa med pas rtsom pa thams cad don med pa nyid du 'gyur ba'i nyes pa'i skyon chen po mang du 'byung bar 'gyur ba ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na shing nim pa'i sa bon dang a mra la sogs pa'i 'bras bu ni rigs tha dad pa'i phyir shing nim pa'i sa bon las a mra la sogs pa'i 'bras bu skye bar mi 'gyur ba bzhin du /
dge ba'i sems dang mi dge ba'i sems la sogs pa dang 'dod pa na spyod pa'i sems dang /
gzugs na spyod pa'i sems la sogs pa dag kyang rigs tha dad pa'i phyir /
dge ba'i sems las mi dge ba'i sems la sogs pa dang /
'dod pa na spyod pa'i sems las gzugs na spyod pa'i sems la sogs pa skye bar mi 'gyur bas rjes su dpag pa des gnod pa'i phyir /
gal te sde pa gzhan dag gi sa bon gyi rgyun dang /
chos mthun pa'i mtshan nyid kyi brtag pa de ltar gyur na nyes pa'i skyon chen po mang du 'byung bar 'gyur bas /
de yang mi 'dod do / /
de ltar na dge ba dang /
mi dge ba dag bya ba dang spang bar mi 'thad pas de'i phyir brtag pa de ni 'dir 'thad pa ma yin no zhes bya ba ni mjug bsdu ba dang /
tshad ma'i 'bras bu yin te /
dge ba dang mi dge ba dang bsgribs pa dang ma bsgribs pa'i lung du ma bstan pa'i bye brag las sems sna tshogs pa nyid du 'gyur zhing /
sems sna tshogs pa nyid las rgyun sna tshogs nyid du 'gyur /
rgyun sna tshogs nyid las las sna tshogs nyid dang las sna tshogs nyid las 'gro ba dang /
rigs dang /
rus dang /
yul dang /
dus dang /
dbang po dang /
kha dog dang /
dbyibs dang /
stobs dang /
blo la sogs pa tha dad par 'gyur ba yin na /
de yang brtag pa 'dis mi 'thad pas de'i phyir /
skyon chen po mang po du mar 'gyur bas brtag pa de ni 'dir 'thad pa ma yin no / /
de ltar sde pa gzhan dag gis smras pa'i gzhung mi 'thad par sun phyung nas /
da ni rang gi grub pa'i mtha' bstan pa'i phyir /
'o na ji lta bur 'thad ce na /
smos pa'i skyon gyi dri mas ma gos pa / /
sangs rgyas rnams dang rang rgyal dang / /
nyan thos rnams kyis gsungs pa yi / /
brtag pa gang zhig 'dir 'thad pa / /
de ni rab tu brjod par bya / /
zhes bya ba smras so / /
de nyid bstan pa'i phyir /
de yang gang zhe na /
ji ltar bu lon dpang rgya ltar / /
de ltar las kyang chud mi za / /
zhes bya ba la sogs pa ste /
chud mi za ba zhes bya ba'i chos de'i mtshan nyid kyi bye brag tu smra ba rnams kyi grub pa'i mtha' las bu lon ji lta ba de ltar ni las blta bar bya la /
dpang rgya ji lta ba de ltar ni chud mi za ba de blta bar bya ste /
de lta bas na las kyi skad cig ma de byas ma thag tu 'gag la /
las skad cig ma de'i chud mi za ba zhes bya ba skad cig ma ma yin pa'i chos las kyi rgyu las byung ba lung du ma bstan pa sems dang mi ldan pa'i 'du byed du gtogs pa sems kyi rgyud la skye ba nges par gnas pa bu lon gyi dpang rgya lta bu zhig yod pa des las 'gags pa bu lon gyi nor gzhan la btang ba lta bu de'i rnam par smin pa chud mi za bar 'dzin cing gnas pas /
des gang zag byed pa po la tshe 'di 'am /
phyi ma 'am /
lan grangs gzhan la rnam par smin pa dang rgyu mthun pa'i 'bras bu chud mi za bar 'bul zhing byed pa pos 'bras bu myong bar 'gyur bas /
las dang 'bras bur 'brel pa yod pa'i phyir /
lung las kyang /
las rnams bskal pa brgyar yang ni / /
chud mi za ba'ang tshogs dang dus / /
rnyed na lus can rnams la ni / /
'bras bu dag tu 'gyur ba nyid / /
ces gsungs pas de'i phyir /
las dang 'bras bur 'brel pa yang yod la /
rtag pa dang chad pa'i skyon du yang mi 'gyur ba yin pas /
des na kho bo cag gi gtan tshigs las dang 'bras bur 'brel pa yod pa'i phyir ro zhes bya ba grub pas brtag pa de nyid 'dir 'thad pa yin no zhes zer ro / /
de nyid bstan pa'i phyir /
bu lon gyi dpang rgya ji lta ba de ltar las kyi phyag rgya chud mi za ba'i mtshan nyid kyi chos nges par gnas te /
dper na bu lon gyi nor de spyad kyang dpang rgya yod pas nor bdag gi nor chud mi za zhing nor gyi phung po skyed dang bcas pa 'ong bar 'gyur ba de bzhin du /
las skad cig ma 'gags su zin kyang de'i rgyu las byung ba chud mi za ba zhes bya ba'i chos yod pas byed pa po'i las kyi 'bras bu chud mi za zhing 'bras bu khyad par can dang bcas pa 'ong bar 'gyur ro zhes bya ba smras so / /
ji ltar nor bdag gi nor phyir khugs na bu lon gyi dpang rgya ror 'gyur ba de ltar byed pa pos 'bras bu myong na chud mi za ba yang de bzhin du 'gyur ro zhes bya ba ni /
'og nas rnam par smin kyang gnas pa yin / /
zhes 'byung bas /
de shog ro dang 'dra bar gnas su zin kyang yang 'bras bu skyed par ni mi nus te /
'bras bu skyed zin pa'i phyir nges par spyad zin pa'i dpang rgya bzhin no / /
chud mi za ba de rnam pa du yod ce na /
de'i phyir /
de ni khams las rnam pa bzhi / /
chud mi za ba de ni 'dod pa dang /
gzugs dang gzugs med par gtogs pa dang zag pa med pa'i khams kyi bye brag las rnam pa bzhir 'gyur ro zhes bya ba smras te /
khams gsum pa dang zag pa med par gtogs pa zhes bya ba'i tha tshig go / /
chud mi za ba de'i rang bzhin ji lta bu zhe na /
de'i phyir /
de yang rang bzhin lung ma bstan / /
dge ba dang mi dge ba nyid brda mi sprod pa'i phyir ro zhes bya ba smras te /
khams gsum pa dang zag pa med par gtogs pa'i las dag ni dge ba dang mi dge ba yin mod kyi /
de dag gi rnam par smin pa 'dzin pa'i chud mi za ba de ni dge ba dang mi dge ba nyid du brda mi sprod pa'i phyir /
rang bzhin gyis lung du ma bstan pa yin no / /
khams gsum pa dang zag pa med par gtogs pa'i las dag zag pa dang bcas pa dang zag pa med pa yin pas de dag gi rnam par smin pa 'dzin pa'i chud mi za ba de yang las kyi bye brag gis rnam par dbye na zag pa dang bcas pa dang zag pa med pa rnam pa gnyis su shes par bya bar zad kyi /
de'i ngo bo nyid ni zag pa dang bcas pa dang zag pa med pa nyid du brda mi sprod pa'i phyir /
yang rang bzhin gyis lung du ma bstan pa yin no / /
chud mi za ba de ji ltar spong bar 'gyur zhe na /
de'i phyir /
spong bas spang ba ma yin te /
sdug bsngal dang /
kun 'byung ba dang 'gog pa dang lam mthong bas spang par bya ba spong bas spong bar bya ba ma yin pa'i phyir ro zhes bya ba smras te /
chud mi za ba rnam pa bzhi po rang bzhin gyis lung du ma bstan pa de ni bden pa bzhi mthong bas spang bar bya ba khams gsum gyi phra rgyas brgyad cu rtsa brgyad spong bas spang ba ma yin te /
de ltar mthong ba'i lam gyis ni mi dge ba dang zag pa dang bcas pa'i las dang nyon mongs pa rnams spong ba yin gyi /
dge ba dang zag pa med pa dang lung du ma bstan pa spong ba ma yin la /
chud mi za ba de ni rang bzhin gyis lung du ma bstan pa yin pas mthong ba'i lam gyis spang ba ma yin pa'i phyir ro / /
'o na de gang gis spong zhe na /
de'i phyir bsgom pas spong ba nyid kyang yin /
'bras bu 'pho ba na bsgom pa'i lam gyis spang ba yin pa'i phyir ro zhes bya ba smras te /
chud mi za ba de mthong ba'i lam gyi skad cig ma bco lnga'i bar du ni mi spong ngo / /
skad cig ma bco lnga pa nas skad cig ma bcu drug par rgyun tu zhugs pa'i 'bras bur 'pho ba na bsgom pa'i lam gyis so so'i skye bo'i las mi dge ba dang /
zag pa dang bcas pa dang /
rgyun du 'jug pa'i las kyi rnam par smin pa 'dzin pa'i chud mi za ba lung du ma bstan pa de spang ba yin la /
de bzhin du rgyun du zhugs pa'i 'bras bu nas /
lan cig phyir 'ong ba'i 'bras bur 'pho ba na bsgom pa'i lam gyis rgyun du zhugs pa dang /
lan cig phyir 'ong bar 'jug pa'i las dge ba dang /
zag pa med pa'i rnam par smin pa 'dzin pa'i chud mi za ba lung du ma bstan pa de spang ba dang /
lan cig phyir 'ong ba'i 'bras bu nas phyir mi 'ong ba'i 'bras bur 'pho ba na /
bsgom pa'i lam gyis lan cig phyir 'ong ba dang /
phyir mi 'ong bar 'jug pa'i chud mi za ba de spang ba dang /
phyir mi 'ong ba'i 'bras bu nas dgra bcom pa nyid kyi 'bras bur 'pho ba na bsgom pa'i lam gyis phyir mi 'ong ba dang dgra bcom par 'jug pa'i chud mi za ba de spang ba dang dgra bcom pa'i chud mi za ba ni phung po'i lhag ma med pa'i mya ngan las 'das pa'i dbyings su spang ba yin pa'i phyir /
chud mi za ba de ni bsgom pas spang ba nyid yin no / /
kyang zhes bya ba'i sgra ni 'bras bu skyes pas kyang spang ba nyid yin no zhes rnam par brtag pa'i don to zhes bya ba ni kyang gi sgras ji ltar nor bdag gis nor phyir khugs na bu lon gyi dpang rgya ror 'byung ba de ltar byed pa pos 'bras bu myong ba na chud mi za ba yang de bzhin du 'gyur ro zhes bya ba yang bsdu ba'i don te /
de'i 'og nas rnam par smin kyang gnas pa yin zhes 'byung bas chud mi za ba des /
tshe 'di 'am phyi ma dang lan grangs gzhan la byed pa po la las kyi 'bras bu phul te byed pa pos 'bras bu myong yang chud mi za ba de ni /
las rnam par smin nas 'gag pa de ltar nges par 'gag pa nyid ma yin te /
ji srid du 'bras bu 'phos pa dang shi bar ma gyur gyi bar du gnas pa yin mod kyi /
de gnas su zin kyang yang 'bras bu bskyed par ni mi nus te /
'bras bu bskyed zin pa'i phyir /
nges par spyad zin pa'i dpang rgya bzhin du 'gyur ba la dgongs nas /
'dir kyang gi sgras 'bras bu bskyed pas kyang spang ba nyid yin no zhes rnam par brtag pa'i don bstan to / /
chud mi za ba de mthong ba'i lam gyis ma spangs pa'i yon tan bstan pa'i phyir /
de phyir chud mi za ba yi / /
las kyi 'bras bu bskyed par 'gyur / /
gang phyir de sdug bsngal la sogs pa mthong bas spang bar bya ba spong bas spang ba ma yin pa de'i phyir /
sdug bsngal la sogs pa mthong bas spang bar bya ba'i las mi dge ba mthong bas lam gyis spangs pa bzhin du bsgom pa'i lam gyi las dge ba rang 'gags te /
spangs su zin kyang chud mi za bas bsgom pa'i lam gyi 'bras bu thob pa rnams la yang las rnams kyi 'bras bu bskyed par 'gyur ro zhes bya ba smras te /
gang gi phyir chud mi za ba de spong bas spang ba ma yin pa de'i phyir ji ltar mthong ba'i lam gyi las ni mi dge ba spangs pa bzhin du bsgom pa'i lam gyi las dge ba rang 'gags te spangs su zin kyang chud mi za ba mthong ba'i lam gyis spangs pa bsgom pa'i lam gyi gnas skabs na /
yod pa des bsgom pa'i lam gyi 'bras bu thob pa'i gang zag rnams la yang las rnams kyi 'bras bu bskyed par 'gyur ba ni chud mi za ba de mthong ba'i lam gyis ma spangs pa'i yon tan yin no / /
chud mi za ba de mthong ba'i lam gyis spang ba dang /
las 'gag pa bzhin du spong zhing 'gag par gyur na mi rung ba'i nyes dmigs bstan pa'i phyir /
de la chud mi za ba de /
gal te spong bas spangs pa dang / /
las 'pho ba dang mthun 'gyur na / /
de la las 'jig pa la sogs pa'i skyon rnams su ni thal bar 'gyur /
de la gal te chud mi za ba de sdug bsngal la sogs pa mthong bas spang bar bya ba'i nyon mongs pa'i phra rgyas sdug bsngal la sogs pa mthong bas spang bar bya ba dang /
rigs mthun pa yin par gyur tam /
las byas ma thag tu rang 'gag cing 'pho ba dang ris mthun par yin par gyur na /
de las kyi 'bras bu med pas /
las 'jig pa la sogs pa'i skyon rnams su thal bar 'gyur ro zhes bya ba smras te /
gal te chud mi za ba de mthong bas spang pa'i phra rgyas dag dang ris mthun zhing mthong bas spong bar bya ba yin nam /
las byas ma thag tu rang 'gag cing 'pho ba dang /
ris mthun zhing 'gag pa yin par gyur na /
de lta na sdug bsngal la sogs pa mthong zhing spang bar bya ba spangs te med pa bzhin nam /
las 'gags te med pa bzhin du /
chud mi za ba de yang med par 'gyur bas /
de la las kyi 'bras bu med pas /
las 'jig pa dang 'bras bu 'jig pa la sogs pa'i skyon rnams su thal bar 'gyur bas /
de ni mi 'dod de /
chud mi za ba de mthong ba'i lam gyis spang ba ma yin pa'i khungs bstan pa'i phyir /
las dge ba ni mthong ba'i lam gyis spang ba yin par blta bar bya ste /
'phags pa yang so so'i skye bo'i las dang ldan par gyur na mi rung ba'i phyir ro zhes bya ba smras te /
las mi dge ba ni mthong ba'i lam gyis spong ba yin te /
de lta ma yin du zin kyang mthong ba thob pa'i 'phags pa yang so so'i skye bo'i las mi dge ba dang ldan par 'gyur bas de ni mi 'dod do / /
de'i phyir mthong ba'i lam gyis ni las mi dge ba 'ba' zhig spong bar zad kyi dge ba dang lung du ma bstan pa dag mi spang la /
chud mi za ba de ni lung du ma bstan pa yin pas mthong bas spang bar bya ba dang ris mthun pa ma yin pa'i phyir mthong bas spang bar bya ba ma yin no / /
de lta bas na mthong bas spang bar bya ba dang las bzhin du spang bar bya ba ma yin te zhes bya ba ni nyes dmigs de gnyis bsal ba'i mjug bsdu ba yin te /
chud mi za ba de ni spong bas spang ba dang ris mthun pa yin la /
las 'pho ba dang ris mthun pa yang ma yin pas /
mthong bas spang bar bya ba dang las bzhin du spang bar bya ba ma yin no / /
'o na nam spong zhe na /
de'i phyir /
'bras bu 'phos na ni spong bar 'gyur ro zhes bya ba smras te /
de'i 'og nas /
de ni 'bras bu 'phos pa dang /
shi bar gyur na 'gag par 'gyur /
zhes 'byung ba'i skabs kyis ston par 'gyur ro / /
chud mi za ba de khams 'pho bas ji ltar spong bar 'gyur zhe na /
de'i phyir 'dod par gtogs pa ni 'dod pa'i khams las yang dag par 'das pas spong la /
gzugs dang gzugs med par gtogs pa dag kyang gzugs dang gzugs med pa'i khams dag las yang dag par 'das pas spong ngo zhes bya ba smras te /
khams gzhan nas shi 'phos te khams gzhan du skye ba'i tshe na khams snga ma'i chud mi za ba khams mtshungs par nying mtshams sbyor ba'i tshe gcig pu kho nar skye ba de yang spong zhing /
khams gzhan gyi chud mi za ba gzhan skye'o / /
chud mi za ba ji ltar skye bar 'gyur zhe na /
de'i phyir /
khams mtshungs las ni cha mtshungs dang / /
cha mi mtshungs pa thams cad kyi / /
de ni nying mtshams sbyor ba'i tshe / /
gcig pu kho na skye bar 'gyur / /
khams mtshungs pa'i zhes bya ba ni khams 'dra ba'i 'o / /
las cha mtshungs pa ni rigs mthun pa'o / /
cha mi mtshungs pa ni rigs mi mthun pa'o / /
de dag thams cad kyi chud mi za ba de tshe 'di la re re las skyes pa dag ni nying mtshams sbyor ba'i dus kyi tshe de dag thams cad 'gag pa na yang gcig kho na skye bar 'gyur ro zhes bya ba smras te /
'dod pa dang gzugs dang gzugs med pa dang /
zag pa med pa'i khams dag las khams mtshungs pa'i las dge ba'am mi dge ba'am /
lung du ma bstan pa'am /
zag pa med pa so sor cha mtshungs shing rigs mthun pa dang /
phan tshun cha mi mtshungs shing rigs mi mthun pa mang po de dag thams cad kyi chud mi za ba de tshe 'di la ni las re re las skye'o / /
nying mtshams sbyor ba'i dus kyi tshe na ni las re re las skyes pa de dag thams cad 'chi ba'i char gtogs pa'i sems dang lhan cig 'gag cing gcig pu kho na zhig skye ba'i char gtogs pa'i sems dang lhan cig tu skye bar 'gyur te /
des ni nying mtshams sbyor ba'i tshe gcig pu kho nar skye bar 'gyur ba'i tshul bstan to / /
da ni 'di la khams mtshungs pa'i las cha mtshungs pa dang /
cha mi mtshungs pa mang po de dag thams cad kyi chud mi za ba de las re re las tha dad par skye ba dang /
rnam par smin na yang gnas pa'i tshul bstan pa'i phyir /
tshe 'di la ni las rang las / /
rnam pa gnyis po thams cad kyi / /
de ni tha dad skye 'gyur zhing / /
rnam par smin kyang gnas pa yin / /
zhes bya ba smras so / /
de dag nyid bye brag tu bshad pa bstan pa'i phyir /
tshe 'di la ni las dang las so so ba sems pa dang bsams pa'i bye brag gam dge ba dang mi dge ba'i bye brag gis rnam pa gnyis po thams cad kyi chud mi za ba gang yin pa de ni tha dad par skye bar 'gyur ro zhes bya ba smras te /
des ni tshe 'di la khams mtshungs pa'i las dang las so so ba cha mtshungs pa dang /
cha mi mtshungs pa mang po de dag thams cad kyi chud mi za ba de las re re las tha dad par skye ba'i tshul bstan to / /
rnam par smin na yang gnas pa yin te /
de ni las rnam par smin pa'i rgyus 'gag pa ltar nges pa nyid ma yin no zhes bya bas ni /
rnam par smin na yang gnas pa'i tshul bstan te /
chud mi za ba des tshe 'di 'am phyi ma'am lan grangs gzhan la byed pa po la las kyi 'bras bu phul te byed pa pos 'bras bu myong yang chud mi za ba de ni /
las rnam par smin nas 'gag pa ltar nges par 'gag pa nyid ma yin te /
ji srid du 'bras bu 'pho ba dang shi bar ma gyur gyi bar du gnas pa yin no / /
de lta na sngar bsgom pas spang ba nyid kyang yin zhes bstan pa'i skabs su kyang zhes bya ba'i sgras ni 'bras bu bskyed pas kyang spang ba yin no zhes rnam par brtag pa'i don to zhes smos pa de yang 'gag la chud mi za ba gnas pa de yang dang yang du las kyi 'bras bu bskyed par yang 'gyur ro snyam du dogs pa bsal ba'i phyir /
de gnas su zin kyang 'bras bu bskyed par mi nus te /
'bras bu bskyed zin pa'i phyir nges par spyad zin pa'i dpang rgya bzhin no zhes bya ba smras te /
des ji ltar nor bdag gis nor phyir khugs na /
bu lon gyi dpang rgya ror 'byung ba ltar byed pa pos 'bras bu myong na chud mi za ba yang de bzhin du 'gyur ro zhes bya ba nyid bstan te /
de shog ro dang 'dra bar gnas su zin kyang yang 'bras bu bskyed par mi nus pas spangs pa dang 'dra ba'i phyir /
sngar bsgoms pas spong ba nyid kyang min zhes bstan pa'i skabs su kyang zhes bya ba'i sgra ni 'bras bu bskyed pas kyang spang ba nyid yin no zhes rnam par brtag pa'i don te zhes smos pa de yang mi 'gal la /
chud mi za ba gnas pa des yang dang yang du las kyi 'bras bu bskyed par yang mi 'gyur ro / /
chud mi za ba de ji ltar 'gag par 'gyur ba dang de'i rnam par dbye ba bstan pa'i phyir /
de ni 'bras bu 'phos pa dang /
shi bar gyur na 'gag par 'gyur / /
de yi rnam dbye zag med dang / /
zag dang bcas par shes par bya / /
zhes bya ba smras te /
de dag nyid bye brag tu bshad pa bstan pa'i phyir /
las de'i chud mi za ba de'i 'gag pa ni rnam pa gnyis su nges pa yin te /
'bras bu 'phos par gyur pa dang /
shi bar gyur pa'o zhes bya ba ni mdor bstan pa'o / /
de la 'bras bu 'phos par gyur pa ni bsgom pas spang ba nyid yin zhes bstan pa yin no zhes bya ba ni chud mi za ba de mthong ba'i lam gyi skad cig ma bco lnga'i bar du ni mi spong ngo / /
skad cig ma bco lnga pa nas skad cig ma bcu drug par rgyun du zhugs pa'i 'bras bur 'pho ba na bsgom pa'i lam gyi so so'i skye bo'i las mi dge ba dang /
zag pa dang bcas pa dang /
rgyun du zhugs pa'i las kyi rnam par smin pa 'dzin pa'i chud mi za ba lung du ma bstan pa de spong la /
rgyun tu zhugs pa'i 'bras bu nas lan cig phyir 'ong ba'i 'bras bur 'pho ba na bsgom pa'i lam gyis rgyun du zhugs pa dang /
lan cig phyir 'ong bar 'jug pa'i las dge ba dang /
zag pa med pa'i rnam par smin pa 'dzin pa'i chud mi za ba lung du ma bstan pa de spong ba dang /
lan cig phyir 'ong ba'i 'bras bu nas phyir mi 'ong ba'i 'bras bur 'pho ba na bsgom pa'i lam gyis lan cig phyir 'ong ba dang /
phyir mi 'ong bar 'jug pa'i chud mi za ba de spong ba dang /
phyir mi 'ong ba'i 'bras bu nas dgra bcom pa nyid kyi 'bras bur 'pho ba na bsgom pa'i lam gyis phyir mi 'ong ba dang /
dgra bcom par 'jug pa'i chud mi za ba de spong ba dang /
dgra bcom pa'i chud mi za ba ni phung po'i lhag ma med pa'i mya ngan las 'das pa'i dbyings su spong ba ni 'bras bu 'phos par gyur pas 'gag pa yin te /
de dag gis ni 'bras bu ma bskyed pa'i chud mi za ba yang spong bar 'gyur ro / /
shi bar gyur pa ni /
khams mtshungs las ni cha mtshungs dang / /
cha mi mtshungs par thams cad kyi / /
de ni nying mtshams sbyor ba'i tshe / /
gcig pu kho na skye bar 'gyur / /
zhes bya ba bstan pa yin no zhes bya ba ni /
khams mtshungs pa'i las cha mtshungs pa dang cha mi mtshungs pa mang po de dag thams cad kyi chud mi za ba tshe 'di la las skyes pa dag nying mtshams sbyor ba'i dus kyi tshe na 'chi ba'i char gtogs pa'i sems dang lhan cig 'gag pa ni shi bar 'gyur bas 'gag pa yin te /
de dag gis ni 'bras bu bskyed pa'i chud mi za ba yang spong bar 'gyur ro / /
de'i de yang rnam par dbye na rnam pa gnyis su shes par bya ba ste zag pa med pa dang /
zag pa dang bcas pa'i las kyi bye brag gis so zhes bya bas ni de'i rnam par dbye ba bstan te /
khams gsum pa dang /
zag pa med par gtogs pa'i las dag zag pa dang bcas pa dang zag pa med pa yin pas /
de dag gi rnam par smin pa 'dzin pa'i chud mi za ba de dag kyang las kyi bye brag gis rnam par dbye na zag pa dang bcas pa dang /
zag pa med pa rnam pa gnyis su shes par bya bar zad kyi /
de'i ngo bo nyid ni zag pa dang bcas pa dang /
zag pa med pa nyid du brda mi sprod pa'i phyir rang bzhin gyis lung du ma bstan pa yin par shes par bya'o / /
de'i phyir de ltar chud mi za ba yod na srog chags las sna tshogs las skyes pa 'gro ba dang /
rigs dang /
rus dang /
yul dang /
dus tha dad pa rnams kyi lus dang /
dbang po dang /
kha dog dang /
dbyibs dang /
stobs dang /
blo dang /
mos pa dang /
ngang tshul dang /
longs spyod la sogs pa tha dad pa dag mngon par 'grub par 'gyur ro zhes bya bas ni /
de ltar chud mi za ba yod na las dang 'bras bur 'brel pa yang yod par 'gyur ba'i tshul bstan pa yin no / /
de'i phyir /
stong pa nyid dang chad min dang / /
'khor ba dang ni rtag pa min / /
las rnams chud mi za ba'i chos / /
sangs rgyas kyis ni bstan pa yin / /
zhes bya ba ni mjug bsdu ba yin te /
de lta na stong pa nyid kyang 'thad la stong pa nyid yin yang chad par mi 'gyur ba dang /
'khor ba yang 'thad pa 'khor ba yod kyang rtag par mi 'gyur ba dang /
las rnams kyang ni chud mi za ba dang chud mi za ba'i chos sangs rgyas kyis gsungs pa de yang grub pa yin no zhes zer ro / /
de nyid bstan pa'i phyir /
de ltar gang gi phyir las dang 'bras bur 'brel ba de'i phyir stong pa nyid kyang 'thad pa yin te /
'du byed rnams mu stegs byed kyis yongs su btags pa'i bdag gis stong pa'i phyir ro / /
chad pa yang ma yin te /
chud mi za ba nges par gnas pa'i phyir ro / /
'khor ba yang 'thad de /
'gro ba tha dad par 'du byed rnams mngon par 'grub pa'i mtshan nyid yod pa'i phyir ro / /
rtag pa yang ma yin te /
las rnam par 'jig pa'i phyir ro / /
las rnams kyang chud mi za ba ste /
chud mi za ba zhes bya ba'i chos sangs rgyas kyis bstan pa de yang grub pa'i phyir ro zhes bya ba smras so / /
de lta bas na rtag pa de nyid 'dir 'thad pa yin no zhes bya ba ni /
rang gi grub pa'i mtha' bstan pa'i mjug bsdu ba yin no / /
de'i phyir sngar smras pa'i gtan tshigs las dang 'bras bur 'brel pa'i phyir ro zhes bya ba de'i don ma grub pa nyid kyang ma yin la rtag pa dang chad pa'i skyon du yang thal bar mi 'gyur ro zhes bya ba ni /
bye brag tu smra ba dag gis sngar sde pa gzhan dag gis smras pa'i gzhung mi 'thad par sun dbyung ba rang gi grub pa'i mtha' las las dang 'bras bur 'brel ba yod par bstan pa'i mjug bsdu ba dang /
tshad ma'i 'bras bu yin te /
de ltar chud mi za ba zhes bya ba'i chos yod pa de'i phyir /
kho bo cag gis sngar smras pa'i gtan tshigs las dang 'bras bur 'brel pa yod pa'i phyir ro zhes bya ba grub pas /
des bsgrub par bya ba don dam par nang gi 'du byed la 'khor ba yod pa kho na yin te zhes bya ba grub bo / /
'khor ba yod par grub na bcings pa yod pas thar pa yang yod pa'i phyir /
sngar rab tu byed pa 'das ma thag pa'i skabs su don dam par nang gi dngos po rnams la ngo bo nyid yod pa kho na yin te /
de dag la bcings pa dang thar pa yod pa'i phyir ro zhes bya ba'i gtan tshigs kyi rtsa ba grub pas sngar kho bo cag gi don dam par nang gi dngos po rnams la ngo bo nyid yod pa kho na yin no zhes ji skad smras pa'i don grub po zhes zer ro / /
da ni bstan bcos mdzad pa nyid kyis sa bon gyi rgyun la rtog pa'i phyogs dang chud mi za ba la rtog pa'i phyogs de gnyis ka mi 'thad par go rims bzhin du sun dbyung ba'i phyir /
'dir bshad pa /
kho bo cag gi phyogs la /
gang phyir las ni skye med pa / /
de'i phyir las kho na bzhin du don dam par sa bon gyi rgyun skye ba med pas dpe med pa'i phyir /
sgrub pa ma tshang ba'i skyon yod do zhes bya ba smras te /
des ni sngar sde pa gzhan dag gi las dang 'bras bur 'brel pa ni 'thad pa kho na yin te /
ci'i phyir zhe na /
rgyun gyi rgyun las 'bras bu 'grub pa'i phyir te /
'di lta ste dper na /
myu gu la sogs rgyun gang ni / /
sa bon las ni mngon par 'byung / /
de las 'bras bu sa bon ni / /
med na de yang 'byung mi 'gyur / /
gang phyir sa bon las rgyun dang / /
rgyun las 'bras bu 'byung 'gyur zhing / /
sa bon 'bras bu'i sngon 'gro ba / /
de'i phyir chad min rtag ma yin / /
zhes smras pa'i dpe de ji ltar don dam par las skye ba med pa de bzhin du skye ba med pas pha rol po'i sgrub pa dpe ma tshang ba'i skyon yod pas mi rung bar bstan to / /
gal te las de'i phyir skye ba med ce na zhes bya ba ni pha rol po dag de skad ces 'dri ba'i tshig yin no / /
de'i lan du /
gang phyir dngos nyid med de'i phyir / /
gang phyir las ngo bo nyid med pa de'i phyir skye ba med do zhes bya ba smras te /
des na sngar sde pa gzhan dag gis de ltar de bzhin du /
sems kyi rgyun ni gang yin pa / /
sems pa las ni mngon par 'byung / /
de las 'bras bu sems pa ni / /
med na de yang 'byung mi 'gyur / /
gang phyir sems pa las rgyun dang / /
rgyun las 'bras bu 'byung 'gyur zhing / /
las ni 'bras bu'i sngon 'gro ba / /
de'i phyir chad min rtag ma yin / /
zhes smras pa'i bsgrub pa ma grub par bstan to / /
de ltar re zhig phyogs dang po shos kyi phyir skyon bshad do zhes bya ba ni / /
mjug bsdu ba dang tshad ma'i 'bras bu yin te /
des ni sngar sde pa gzhan dag gis de'i phyir 'dir rjes su dpag pa ni don dam par sems can gyi sgrar brjod pa'i 'du byed rnams la /
las dang 'bras bur 'brel pa yod pa kho na yin te /
bcom ldan 'das kyis 'bras bu khyad par can thob par 'dod pa rnams la de dang 'brel pa thob par bya ba'i phyir /
thabs bstan pa yod pa'i phyir /
dper na sa bon dang 'bras bur 'brel pa bzhin no / /
'di na gang yod pa ma yin pa de la ni bcom ldan 'das kyis de dang 'brel pa thob par bya ba'i phyir thabs ma bstan te /
dper na nam mkha'i me tog gi phreng ba bzhin no / /
'di la ni chos sgrub pa'i thabs rnams ni /
dkar po'i las kyi lam bcu ste / /
chos kyi 'bras bu 'di bzhin du / /
'dod pa'i yon tan rnam lnga'o / /
rnam par smin pa dang rgyu mthun pa'i 'bras bu'i bye brag las so zhes bcom ldan 'das kyis 'bras bu khyad par can 'dod pa rnams la de dang 'brel pa thob par bya ba'i phyir /
thabs bstan pa yod pas de'i phyir gtan tshigs ji skad smos pa'i mthus ji skad smos pa'i don grub po zhes smras pa'i sgrub pa nyams par bstan to / /
phyogs gnyis pa shos kyis gang smras pa de la yang gal te sgrub pa'i sbyor ba yin te /
las dang 'bras bur 'brel pa yang yod la rtag pa dang chad pa'i skyon du yang mi 'gyur te /
chud mi za ba yod pa'i phyir ro zhe na zhes bya ba ni /
sngar nyan thos bye brag tu smra ba dag gis / /
ji ltar bu lon dpang rgya ltar / /
de ltar las kyang chud mi za / /
zhes bya ba la sogs pas chud mi za ba yod pa'i phyir /
las dang 'bras bur 'brel pa yang yod la /
rtag pa dang chad pa'i skyon du mi 'gyur ro zhes smras pa'i sgrub pa mi 'thad par ston to / /
de ji ltar mi 'thad ce na /
de lta na yang kho bo cag gi phyogs la / /
gang phyir las ni skye med pa / /
de'i phyir don dam par chud mi za ba yang ma grub te / /
'di ltar las de skyes na ni las de'i 'bras bu chud mi za bar 'gyur ba zhig na /
las de yang ma skyes pas las de med pa'i phyir /
chud mi za ba de yang med pas don dam par gtan tshigs kyi don ma grub pa nyid do / /
kun rdzob tu las dang 'bras bur 'brel par ston na ni don 'gal ba nyid do zhes bya ba smras te /
des ni nyan thos bye brag tu smra ba dag gi gtan tshigs chud mi za ba yod pa'i phyir ro zhes bya ba de'i don ma grub pa nyid dang 'gal ba nyid du bstan to / /
phyogs dang po pa'i phyogs gnyis pa pas gal te khyod kyi sa bon gyi rgyun dang chos mthun pa'i mtshan nyid kyi brtag pa de ltar gyur na nyes pa'i skyon chen po mang du 'byung bar 'gyur te zhes gang smras pa de yang rigs pa ma yin te zhes bya ba ni /
sngar sde pa gzhan dag gis smras pa'i phyogs la bye brag tu smra ba dag gis gal te brtag pa der gyur na / /
nyes pa chen po mang por 'gyur / /
de lta bas na brtag pa de / /
'dir ni 'thad pa ma yin no / /
zhes bya bas gal te khyod kyi sa bon gyi rgyun dang chos mthun pa'i mtshan nyid kyi brtag pa de ltar gyur na nyes pa'i skyon chen po mang du 'byung bar 'gyur te /
mi'i rgyud las lha la sogs pa'i rgyud du skye bar 'gyur te /
rigs tha dad pa'i phyir /
dper na shing nim pa'i sa bon las a mra la sogs pa'i 'bras bu skye bar mi 'gyur ba bzhin pas /
rjes su dpag pas gnod pa'i phyir ro / /
de bzhin du dge ba'i sems las mi dge ba dang /
lung du ma bstan pa'i sems dang /
mi dge ba'i sems las dge ba dang lung du ma bstan pa'i sems dang /
lung du ma bstan pa'i sems las dge ba dang mi dge ba'i sems dang /
'dod pa na spyod pa'i sems las gzugs dang gzugs med pa na spyod pa dang /
'jig rten pa las 'das pa'i sems dang /
gzugs na spyod pa'i sems las 'dod pa na spyod pa dang /
gzugs med pa na spyod pa dang /
'jig rten las 'das pa'i sems dang /
gzugs med pa na spyod pa'i sems las 'dod pa dang /
gzugs na spyod pa dang /
'jig rten las 'das pa'i sems skye bar mi 'gyur te /
rjes su dpag pa ji skad bstan pas gnod par 'gyur ba'i phyir te /
de lta na dge ba dang mi dge ba dag bya ba dang spang bar mi 'thad pas de'i phyir /
brtag pa de ni 'dir 'thad pa ma yin no zhes smras pa'i phyogs phyi ma shos de rigs pa ma yin par 'grel pa byed pa nyid kyis sun 'byin pa'i tshig yin no / /
ci'i phyir de rigs pa ma yin zhe na /
de'i phyir /
rgyu dang 'bras bu'i rgyun rjes su 'jug pa nyid kyis 'brel pa med na mi 'byung ba nyid dang /
rtag pa ma yin pa dang /
chad pa ma yin pa nyid med na mi 'byung ba nyid kyi sa bon gyi rgyun dpe nyid du 'dod pa'i phyir ro zhes bya ba smras te /
sngar sde pa gzhan dag gis sa bon gyi rgyun las myu gu la sogs pa'i rgyun 'brel par 'byung bas de las dang 'bras bur 'brel pa'i chos mthun pa'i dpe nyid du bzhag pa ni /
kun rdzob tu rjes su 'gro ba dang ldog pa'i tshul gyis med na mi 'byung ba'i 'brel pas rgyun dang 'bras bu'i rgyun rjes su 'jug pa dang /
rtag pa dang chad pa ma yin pa'i 'brel pa dang ldan pa dpe nyid du 'dod pas de la nyes pa med pa'i phyir ro / /
de'i khyad par bsgrub par bya ba la rnam par rtog par byed pa yang rnam par rtog pa 'dra ba'i ltag chod du 'gyur te /
sems dang sems las byung ba'i rgyun las de dag gi rgyun 'byung bas rigs tha dad pa'i phyir zhes bya ba'i gtan tshigs kyi don ma grub pa nyid do zhes bya bas ni sngar sde pa gzhan dag gis sa bon gyi rgyun gyi dpes mtshon pa'i don sems pa'i rgyun las sems kyi rgyun 'byung ba de'i khyad par dag nang gi dngos pos bsgrub par bya ba la bye brag tu smra ba dag skyon 'dogs shing rnam par rtog par byed pa de rnam par rtog pa'i gsal ba dang de kho na ma yin gyi /
de ltar snang ba'i ltag chod yin par ston te /
de yang dper na 'ga' zhig gis bum pa ni mi rtag ste /
byas pa'i phyir dper na sgra bzhin no zhes rjes su dpag pa'i gsal ba dang /
de kho na smras pa la /
rtog ge pa ngan pa kha cig na re /
bum pa mi rtag pa byas pa'i phyir sgra dang 'dra na /
'o na ni ji ltar bum pa la so btang ba nyid dang /
kha dog dang dbyibs kyi gzugs nyid dang /
mig gi gzung ba nyid yod pa de dag sgra la yang yod par 'gyur ba'i rigs so zhes zer ba'i rnam par rtog pa de gsal ba dang /
de kho na ma yin gyi rnam par rtog pa ltar snang ba'i ltag chod du 'gyur ba de bzhin du /
'dir yang sde pa gzhan dag gis khams gsum pa'i sems dang sems las byung ba'i rgyun las de dag gi rgyun nyid 'byung ste /
dper na sa bon gyi rgyun las myu gu la sogs pa'i rgyun 'byung ba bzhin no zhes bya ba rjes su dpag pa'i gsal ba dang de kho na nyid smras pa la /
bye brag tu smra ba dag na re /
de ltar na mi'i rgyud las lha la sogs pa'i rgyud du skye bar mi 'gyur la /
dge ba'i sems las kyang mi dge ba dang lung du ma bstan pa la sogs pa'i sems skye bar mi 'gyur zhing 'dod pa na spyod pa'i sems las kyang /
gzugs dang gzugs med pa na spyod pa dang /
'jig rten las 'das pa'i sems skye bar mi 'gyur te /
rigs tha dad pa'i phyir dper na shing nim pa'i sa bon las a mra la sogs pa'i 'bras bu skye bar mi 'gyur ba bzhin pas rjes su dpag pas gnod pa'i phyir /
brtag pa de ni 'dir 'thad pa ma yin no zhes zer ba'i rnam par rtog par byed pa de yang bsal ba dang de kho na ma yin te /
rnam par rtog pa ltar snang ba'i ltag chod tsam du zad pas /
bye brag tu smra ba dag gi gtan tshigs rigs tha dad pa'i phyir zhes bya ba de'i don ma grub pa nyid do / /
gtan tshigs kyi don ma nges pa nyid kyi skyon yang yod de /
de dag gi phyogs la ba lang gi spu dang lug gi bal dag las rtswa dUr ba'i rgyun 'byung ba'i phyir dang /
rwa las smyig ma skye ba'i phyir ro zhes bya bas ni /
'brel pa byed pas bye brag tu smra ba dag gi gtan tshigs rigs tha dad pa'i phyir zhes bya ba de'i don ma nges pa nyid du sun dbyung ba'i tshig yin te /
'jig rten na slob dpon gyis gang dag gi phyogs las sa bon gyi rgyun gyi dpe 'thad par bsgrubs pa de dag gi phyogs la ba lang gi spu dang lug gi bal dag las rtsa dUr ba'i rgyun 'byung ba dang /
rwa las smyig ma skye ba dang /
ji kag las sgyur rtsir 'gyur ba dang /
chab brom las me 'byung bar mthong bas /
de ni je re zhig rigs tha dad pa'i phyir /
dper na shing nim pa'i sa bon las a mra la sogs pa'i 'bras bu skye bar mi 'gyur ba bzhin du /
mi'i rgyud las lha la sogs pa'i rgyud du skye bar mi 'gyur ba yin nam /
'on te rigs tha dad pa'i phyir /
dper na ba lang gi spu dang lug gi bal dag las rtswa dUr ba'i rgyun 'byung ba dang /
rwa las smyig ma skye ba la sogs pa bzhin du mi'i rgyud las lha la sogs pa'i rgyud du skye bar 'gyur bas ma nges pa nyid yin pas /
bye brag tu smra ba dag gi gtan tshigs de ma grub po / /
'dir smras pa /
lung las 'byung ba yang rtags yin pas chud mi za ba yang bcom ldan 'das kyis gsungs la /
de'i rtags rtag pa ma yin pa dang /
chad pa ma yin pa nyid kyang grub pa'i phyir /
las bzhin du don dam par chud mi za ba yang ma grub pas gtan tshigs kyi don ma grub pa nyid do zhes gang smras pa de rigs pa ma yin no zhes bya ba ni /
'dir chud mi za ba yod par smra ba dag lung gi gtan tshigs kyi chud mi za ba yod par sgrub pa'i tshig yin te /
de dag na re tshul gsum pa'i rtags la tshul gsum ni rjes su dpag par bya ba la yod pa nyid dang /
mthun pa'i phyogs la yod pa nyid dang /
mi mthun pa'i phyogs la med pa nyid du nges pa'i tshul lo / /
tshul gsum po de dag la rtags kyang gsum ste /
mi dmigs pa dang /
ngo bo nyid dang 'bras bu'o / /
de la mi dmigs pa las ni dngos po med par rjes su dpag la /
ngo bo nyid las ni mi rtag par rjes su dpag la /
'bras bu las ni rgyu rjes su dpag pa yin no / /
tshad ma yang rnam pa gsum ste /
mngon sum dang /
rjes su dpag pa dang /
yid ches pa'i lung gi tshad ma'o / /
de dag gi gzhal bya yang rnam pa gsum ste /
so so'i shes pa'i don dang /
smras pa'i don dang /
bshad pa'i don to / /
de la so so'i shes pa'i don ni rang gi mtshan nyid mngon sum gyi yul yin pas de la rtags kyis brtag mi dgos so / /
smras pa'i don ni spyi'i mtshan nyid lkog tu gyur pa ste /
rjes su dpag pa'i yul yin pas de ni tshul gsum pa'i rtags kyis brtag par bya'o / /
bshad pa'i don ni rang dang spyi'i mtshan nyid shin tu lkog tu gyur pa ste /
yid ches pa'i lung gi yul yin pas /
de yang tshul gsum pa'i rtags kyis brtag par bya ba yin pa'i phyir /
lung las 'byung ba yang rtags yin pas chud mi za ba yang bcom ldan 'das kyis gsungs pa /
de yod pa'i rtags las dang 'bras bur 'brel pa rtag pa ma yin pa dang /
chad pa ma yin pa nyid kyang grub pa'i phyir /
khyed dbu ma pas sngar 'di skad ces phyogs gnyis pa shos kyis gang smras pa de la yang gal te sgrub pa'i sbyor ba yin te /
las dang 'bras bur 'brel pa yang yod la rtag pa dang /
chad pa'i skyon du yang mi 'gyur te /
chud mi za ba yod pa'i phyir ro zhe na /
de lta na yang kho bo cag gi phyogs la /
gang phyir las ni skye med pa / /
de'i phyir don dam par chud mi za ba yang ma grub ste /
'di ltar de skyes na ni de'i chud mi za bar yang yod par 'gyur ba zhig na /
de yang ma skyes pas de med pa'i phyir de yang med pas gtan tshigs kyi don ma grub pa nyid do zhes gang smras pa de rigs pa ma yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa /
bcom ldan 'das kyis /
gang phyir de ni ma skyes pa / /
de phyir chud zar mi 'gyur ro / /
zhes gsungs pas de'i phyir skyes pa la chud za bar mi 'gyur ro zhes gang gsungs pa de 'dod la /
de yang pha rol po'i phyogs la ma grub pas rang la don ma grub pa nyid do zhes bya ba smras te /
lung las 'byung ba yang rtags yin par kho bo cag kyang khas len pas /
bcom ldan 'das kyis gang gi phyir las de ma skyes pa de'i phyir chud za bar mi 'gyur ro zhes gang gsungs pa de kho bo cag 'dod la /
de yang khyed pha rol po'i phyogs la ma grub pas /
khyed kyi phyogs la ma skyes na ni chud mi za bar mi 'gyur bas chud mi za ba'i don ma grub pa nyid yin la /
ma skyes pa la chud za bar mi 'gyur ro zhes gang gsungs pa kho bo cag 'dod pa de ni khyed rang la ma grub pa nyid yin pas /
khyed kyi bsgrub par bya ba dang gtan tshigs kyi don rang la ma grub pa nyid yin pas mi rung ngo / /
ngo bo nyid yod par smra bas kyang las la ngo bo nyid med do zhes nges par khong du chud par bya dgos so zhes bya ba ni /
khyed ngo bo nyid yod par smra ba dag kyang lung la brten cing las kyang chud mi za bar 'dod pa yin na /
de ltar bcom ldan 'das kyis las ma skyes shing ngo bo nyid med pa'i phyir chud za bar mi 'gyur ro zhes gsungs pas /
khyed kyis kyang las la ngo bo nyid med do zhes nges par khong du chud par bya dgos so / /
gzhan du dam bcas na zhes bya ba la sogs pas ni /
las la ngo bo nyid yod par dam bcas na mi rung ba'i nyes dmigs mang po dag ston to / /
de'i phyir gal te las la ngo bo nyid yod /
rtag par 'gyur bar the tshom med / /
rang bzhin ni mi 'gyur ba'i phyir ro zhes bya bar dgongs so zhes bya ba smras te /
gal te las la rang bzhin gyis ngo bo nyid yod par gyur na rtag par 'gyur bar the tshom med do / /
rang bzhin mi 'gyur ba'i phyir ro zhes bya bar dgongs so / /
de ltar las rtag par gyur par the tshom med /
rang bzhin ni mi 'gyur ba'i phyir ro zhes bya bar dgongs so zhes bya ba smras te /
gal te las la rang bzhin gyis ngo bo nyid yod par gyur na rtag par 'gyur bar /
de ltar las rtag par gyur na de la nyes dmigs ci yod ce na /
de'i phyir las ni byas pa ma yin 'gyur / /
rtag la bya ba med phyir ro / /
zhes bya ba smras te /
de ltar las rtag par gyur na las de lus dang ngag dang yid kyis byas pa ma yin par 'gyur te /
ci'i phyir zhe na /
rtag pa las bya ba med pa'i phyir ro / /
las ma byas pa la 'bras bu chud mi za bar yod par 'dod pa'i nyes dmigs gzhan bstan pa'i phyir /
las ma byas pa la 'bras bu myong ba yod par rtog na /
ci ste las ni ma byas na / /
ma byas pa dang 'phrad 'jigs 'gyur / /
zhes bya ba smras te /
ci ste las lus dang ngag dang yid kyis ma byas pa la 'bras bu bde ba dang sdug bsngal la sogs pa myong ba yod par rtog na /
ma byas pa dang 'phrad pa'i 'jigs pa yod par 'gyur bas de ni mi 'dod do / /
las ma byas pas 'bras bu myong ba yod par rtog pa'i nyes dmigs gzhan bstan pa'i phyir gzhan yang /
tshangs spyod gnas pa ma yin pa'ang / /
de la skyon du thal bar 'gyur / /
zhes bya ba smras te /
las ma byas pa la 'bras bu myong ba yod par rtog na de la mya ngan las 'das pa la spyod pa'i don du gnas pa ma yin pa'ang de la spyod pa'i don du gnas pa yin pa'i skyon du thal bar 'gyur bas de yang mi 'dod do / /
de nyid bye brag tu bshad pas bstan pa'i phyir /
tshangs pa ni mya ngan las 'das pa'o / /
tshangs par spyod pa ni de la spyod pa'o / /
tshangs par spyod pa la gnas pa ni de'i don du gnas pa'o / /
tshangs par spyod pa la gnas pa ma yin pa ni tshangs par spyod pa la mi gnas pa'o / /
de la tshangs par spyod pa la gnas pa ma yin pa yang /
tshangs par spyod pa la gnas pa'i skyon du thal bar 'gyur te /
mya ngan las 'das pa thob par byed pa'i las ma byas pa nyid la yang de yod par 'gyur ba'i phyir ro zhes bya bar dgongs so zhes bya ba smras so / /
de'i nyes dmigs gzhan dag kyang bstan pa'i phyir /
de bzhin du bum pa dang snam bu dag gyis shig ces bya ba la sogs pa'i tha snyad thams cad nyid dang yang /
'gal bar 'gyur bar the tshom med / /
ces bya ba smras so / /
de'i nyes dmigs gzhan dag kyang bstan pa'i phyir /
gzhan yang /
bsod nams dang ni sdig byed pa'i / /
rnam par dbye ba'ang 'thad mi 'gyur / /
'di ni bsod nams byed pa'o / /
'di ni sdig pa byed pa'o / /
zhes bya ba'i rnam par dbye ba dag kyang 'thad par nyid du mi 'gyur ro zhes bya ba smras so / /
las rtag pa ma byas pa 'bras bu myong ba yod par rtog pa'i nyes dmigs rnam pa gzhan dag kyang bstan pa'i phyir /
de yi rnam smin smin gyur pa / /
yang dang yang du rnam smin 'gyur / /
de yi rnam smin smin 'gyur ba / /
zhes bya ba ni /
de'i rnam par smin pa smin zin par gyur pa ste /
las kyi 'bras bu bskyed zin pa zhes bya ba'i tha tshig go zhes bya ba smras te /
gal te las brtag pa ma byas pa la 'bras bu myong ba yod par rtog na las de'i 'bras bu bskyed zin na /
las phyi ma gzhan ma byas su zin kyang las de la yang dang yang du rnam par smin pa'i 'bras bu gzhan dag smin par 'gyur ba'i skyon du 'gyur bas de yang mi 'dod do / /
gal te ci'i phyir las kyi rnam par smin pa smin zin kyang yang dang yang du rnam par 'gyur bar bshad ce na zhes bya ba ni /
gal te pha rol po dag de skad ces 'dri na'o / /
de'i lan du gal te gang phyir las gnas pa / /
de phyir ngo bo nyid yod phyir / /
gal te gang gi phyir las ngo bo nyid kyis nges par gnas pa de'i phyir ngo bo nyid yod pa'i phyir ro zhes bya ba smras te /
gal te gang gi phyir pha rol po dag 'dod pa ltar las la ngo bo nyid yod cing /
rang bzhin mi 'gyur bar ngo bo nyid rang bzhin gyi nges par gnas pa yin par gyur na de'i phyir /
rgyu ngo bo nyid kyis rtag par yod pa'i phyir /
'bras bu smin zin kyang yang dang yang du rnam par smin pa'i skyon du 'gyur bar bshad de /
rgyun dag na 'bras bu yang rtag tu yod pa'am med pa gcig tu 'gyur ba'i phyir ro / /
gal te de gnas su zin kyang yang 'bras bu bskyed par ni mi nus te 'bras bu bskyed zin pa'i phyir /
nges par dpyad zin pa'i dpang rgya bzhin no zhe na zhes bya ba ni /
gal te pha rol po dag de skad ces zer na'o / /
de'i lan du nges par dpyad pa'i zin pa'i dpang rgya yang don dam par ma grub pa'i phyir de ni lan ma yin no zhes bya ba smras te /
sgrub pa'i dpe ma tshang ba'i phyir ro / /
phyir rgol ba dag na re /
don dam par las ni yod pa kho na yin te /
de'i rgyu yod pa'i phyir ro / /
'di na gang med pa de ni rgyu mi 'thad de dper na rus sbal gyi spu'i gos bzhin no / /
las la ni rgyu nyon mongs pa dag yod pas de'i phyir /
gtan tshigs ji skad smos pa'i mthus don dam par las yod pa kho na yin no zhes bya ba ni /
pha rol po dag las kyi rgyu nyon mongs pa dag yod pa'i gtan tshigs kyis don dam par las kyang yod pa kho na yin no zhes bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na rus sbal gyi spu'i gos lta bu gang rgyu med pa de dag ni don dam par yod pa ma yin gyi /
las la ni rgyu nyon mongs pa dag yod pas /
de'i phyir gtan tshigs ji skad smos pa'i mthus don dam par las ni yod pa kho na yin no zhes zer ro / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te / /
las 'di nyon mongs bdag nyid yin / /
nyon mongs de dag yang dag min / /
gal te nyon mongs yang dag smin / /
las ni de yis ji ltar byas / /
zhes bya ba smras te /
pha rol po dag 'dod pa ltar / /
las 'di nyon mongs pa'i rgyu las byung ba yin na ngo bo nyid med de /
nyon mongs pa'i rgyu las byung bas rang gi ngo bo nyid du ma grub pa'i phyir ro / /
nyon mongs pa rnams kyang ngo bo nyid yod pa ma yin no / /
las de nyon mongs pa de dag gis ji ltar bya ste /
nyon mongs pa'i rgyu las byung ba ma yin pas /
pha rol po'i gtan tshigs las la rgyu yod pa'i phyir ro zhes bya ba de ma grub pas don dam par las la ngo bo nyid yod pa ma yin no zhes bya bar bstan to / /
de nyid bye brag tu bshad pa bstan pa'i phyir /
las 'di nyon mongs bdag nyid na / /
zhes bya ba ni /
las 'di nyon mongs pa'i rgyu las byung ba yin na zhes bya ba'i tha tshig ste /
dper na bum pa 'jim pa'i bdag nyid yin na zhes bya ba lta bu'o zhes bya ba smras te /
des ni de lta na ngo bo nyid med do zhes dgag pa bstan to / /
ci'i phyir de lta na ngo bo nyid med ce na de'i phyir / /
nyon mongs de dag yang dag min / /
zhes bya ba ni nyon mongs pa'i ngo bo nyid med do zhes bya ba'i tha tshig ste /
skye ba bkag pa'i phyir dang /
'dod chags dang /
chags pa brtag par de'i ngo bo nyid bkag pa'i phyir ram /
yang dag sdug dang mi sdug pa'i / /
phyin ci log la rten 'byung ba / /
de dag ngo bo nyid med pas / /
de phyir nyon mongs yang dag min / /
zhes bya ba 'gog par 'gyur ba'i phyir ro zhes bya ba smras te /
nyon mongs pa dag ngo bo nyid med pas /
nyon mongs pa'i bdag nyid las kyang ngo bo nyid med do / /
de nyid bstan pa'i phyir /
de'i phyir de ltar gal te nyon mongs pa de dag yang dag par ngo bo nyid med pa yin na /
las de dag gis byas par ji ltar 'gyur te /
las kyi rgyu nyon mongs pa ma yin no zhes bya ba'i tha tshig go zhes bya ba smras so / /
de'i phyir gtan tshigs kyi don ma grub pa nyid dam /
don 'gal ba nyid do zhes bya ba ni mjug bsdu ba dang /
tshad ma'i 'bras bu yin te /
de ltar nyon mongs pa de dag yang dag pa ma yin pa de'i phyir /
pha rol po dag gi gtan tshigs las kyi rgyu yod pa'i phyir ro zhes bya ba de don ma grub pa nyid dam /
'gal ba nyid yin pas /
don dam par las la ngo bo nyid yod par ma grub po // //
bam po lnga bcu brgyad pa / /
'dir smras pa /
don dam par nyon mongs pa rnams ni yod pa kho na yin te /
de dag gi 'bras bu yod pa'i phyir ro / /
'di na gang med pa de la ni 'bras bu gzung du med de /
dper na 'on pa'i rna ba'i dbang po'i 'bras bu rna ba'i rnam par shes pa bzhin no / /
nyon mongs pa rnams la ni 'bras bu las dang lus kyi mtshan nyid yod pas de'i phyir /
don dam par nyon mongs pa rnams ni yod pa kho na yin pas gtan tshigs kyi don ma grub pa nyid dang /
don 'gal ba nyid ma yin pa'i phyir /
'dod pa'i don grub bo zhes bya ba ni 'dir pha rol po dag nyon mongs pa rnams kyi 'bras bu las dang lus kyi mtshan nyid yod pa'i gtan tshigs kyis nyon mongs pa rnams yod par bsgrub pa'i gzhung yin te /
de dag gi chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba dang /
tshad ma'i 'bras bu yin par go rims bzhin du sbyar te /
'di na 'on pa'i rna ba'i dbang po lta bu gang la 'bras bu rna ba'i rnam par shes pa med pa de ni yod pa ma yin gyi /
nyon mongs pa rnams la 'bras bu las dang lus kyi mtshan nyid yod pa de dag ni yod pa kho na yin pas kho bo cag gis sngar don dam par las ni yod pa kho na yin te /
de'i rgyu nyon mongs pa yod pa'i phyir ro zhes smras pa'i gtan tshigs kyi don ma grub pa nyid dang /
don 'gal ba nyid ma yin pa'i phyir /
kho bo cag 'dod pa don dam par las yod pa kho na yin te zhes bya ba'i don grub po zhes zer ro / /
yang na don dam par las ni yod pa kho na yin te /
de'i 'bras bu yod pa'i phyir ro / /
'di na gang med pa de la ni 'bras bu med do / /
dper na nam mkha'i me tog gi 'bras bu bzhin no / /
las la ni 'bras bu lus kyi mtshan nyid yod pas de'i phyir don dam par las ni yod pa kho na yin pas las yod pa ma yin par bsgrub pa'i rjes su dpag pa dag la rtog ge phyi mas gnod par 'gyur ro zhes bya ba ni /
'dir pha rol po dag las kyi 'bras bu lus kyi mtshan nyid yod pa'i gtan tshigs kyis yod par bsgrub pa'i gzhung rnam pa gcig yin te /
de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba dang /
tshad ma'i 'bras bu yin par go rims bzhin du sbyar te /
'di na nam mkha'i me tog lta bu gang la 'bras bu med pa de ni yod pa ma yin gyi /
las la 'bras bu lus kyi mtshan nyid yod pa de ni yod pa kho na yin pas /
sngar kho bo cag gis las yod par bsgrub pa la /
khyed dbu ma pas las yod pa ma yin par sgrub pa'i rjes su dpag pa smras pa dag la /
kho bo cag gi rtog ge phyi ma 'dis gnod par 'gyur ba'i phyir /
khyed dbu ma pa'i sgrub pa snga ma de ma grub po zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
las dang nyon mongs pa dag ni / /
lus rnams kyi ni rkyen du bstan / /
bstan bcos las de ltar bstan pa ni tha snyad pa dag yin gyi don dam pa pa ni ma yin no zhes bya ba smras te /
chos mngon pa'i bstan bcos las /
las kyi kun nas nyon mongs pa dang /
nyon mongs pa'i kun nas nyon mongs pa dang /
skye ba'i kun nas nyon mongs pa rnams kyi rkyen du bstan pa ni /
tha snyad pa dag yin gyi /
don dam pa pa ni ma yin pas /
khyed don dam par las dang /
nyon mongs pa dag yod par 'dod pa'i sgrub pa sngar smras pa gnyi ga mi grub po zhes ston to / /
de dag ci'i phyir don dam pa pa ma yin zhe na de'i phyir /
don dam par ni kho bo cag gi phyogs la sgrub pa sngar bstan pa dag gis /
gal te las dang nyon mongs pa / /
de stong lus la ji ltar brjod / /
las dang nyon mongs pa dag la ngo bo nyid med pa'i phyir /
las dang nyon mongs pa dag kho na bzhin du lus kyang ma grub pa'i phyir ro zhes bya bar dgongs so zhes bya ba smras so / /
de'i phyir de dag gi 'bras bu yod pa'i phyir ro zhes bya ba'i gtan tshigs kyi don ma grub pas ji skad bstan pa'i skyon yang ma nyams la /
dpe ma grub par rtog ge phyi mas gnod pa yang med do zhes bya bas ni /
pha rol po dag gis sngar smras pa'i sgrub pa rnam gnyis kyi gtan tshigs kyi don kyang ma grub la /
dbu ma pa la yang rtog ge phyi mas gnod pa med par bstan to / /
smras pa don dam par las ni yod pa kho na yin te /
de'i 'bras bu la longs spyod pa'i za ba po yod pa'i phyir ro / /
'di na gang med pa de la ni de'i 'bras bu la longs spyod pa'i za ba po med de /
dper na nam mkha'i me tog gi phreng ba bzhin no zhes bya ba la sogs pa ni /
'dir pha rol pa dag las kyi 'bras bu la longs spyod pa'i za ba po yod pa'i gtan tshigs kyis don dam par las yod pa kho nar sgrub pa'i gzhung yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe yin par go rims bzhin du sbyar ro / /
de'i nye bar sbyar ba'i sbyor ba bstan pa'i phyir /
las la ni 'bras bu la longs spyod pa'i za ba po /
ma rig bsgribs pa'i skye bo gang / /
sred ldan de ni za ba po / /
de yang byed las gzhan min zhing / /
de nyid de yang ma yin no / /
zhes bya ba yod de zhes bya ba smras te /
las la ni 'bras bu la longs spyod pa'i za ba po ma rig pas bsgribs pa'i skye bo sred pa'i kun tu sbyor ba dang ldan pa de yod de /
za ba po de yang byed pa po las gzhan nyid kyang ma yin zhing /
de nyid de yang ma yin pa de'i phyir /
de ni don dam par las ni yod pa kho na yin no zhes mjug bsdu ba 'og nas 'byung ba dang sbyar ro / /
nye bar sbyar ba'i sbyor ba bstan pa'i tshig le'ur byas pa de'i tshig gi don bye brag tu bshad pa bstan pa'i phyir /
de la ma rig pa ni rig pa'i mi mthun pa'i phyogs su gyur pa'i chos so / /
des bsgribs pa ni g.yogs pa'o / /
skye bo gang zhes bya ba ni skye ba po gang yin pa ste srog chags so / /
sred ldan zhes bya ba la sred pa ni 'dod pa'o / /
de la kun tu sbyor ba de nyid yod pas sred ldan de sred pa'i kun tu sbyor ba dang ldan zhes bya ba'i tha tshig go / /
de ni las kyi 'bras bu'i za ba po ste /
ji skad du mdo sde las /
ma rig bsgribs pa'i sems can dang / /
sred pa'i kun tu sbyor dang ldan / /
zhes bya ba dang /
de bzhin du ji ste khyod rang nyid kyis sdig pa'i las 'di byas na khyod rang nyid kyis de'i rnam par smin pa nyams su myong bar bya dgos so zhes gsungs pa'i phyir ro / /
de yang byed pa po las gzhan ma yin zhing /
de nyid de yang ma yin te /
de nyid dang gzhan nyid du brjod par bya ba ma yin pa'i phyir ro zhes bya ba smras so / /
de dag gi mjug bsdu ba bstan pa'i phyir /
de'i phyir gtan tshigs ji skad smos pa'i mthus las kyi 'bras bu la longs spyod pa'i za ba po yod pas don dam par las ni yod pa kho na yin no zhes bya ba smras te /
'di na nam mkha'i me tog gi 'bras bu phreng ba lta bu gang la longs spyod pa'i za ba po med pa'i nam mkha' de ni yod pa ma yin gyi /
las kyi 'bras bu la longs spyod pa'i za ba po ma rig pas bsgribs pa'i skye bo sred pa dang ldan pas byed pa po dang gzhan nyid du brjod par bya ba ma yin pa yod pa'i las de ni don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
de ni bstan bcos kyi dang po kho nar dngos po spyir /
de phyir rkyen las 'byung ma yin / /
rkyen min las 'byung 'bras bu ni / /
yod min 'bras bu med pas na / /
rkyen min rkyen du ga la 'gyur / /
zhes dpyad zin pas zhes bya ba smras te /
de ni sngar rkyen brtag pa'i le'ur dngos po spyir rkyen dang rkyen ma yin pa las byung ba ma yin pas de la byed pa po dang za ba po yang med pa'i tshul nyid tshig le'ur byas pa 'dis dpyad zin pas /
pha rol po sgrub pa de ni mi 'grub po zhes ston to / /
de nyid bstan pa'i phyir /
gang gi phyir na las 'di ni / /
rkyen las byung ba ma yin zhing / /
rkyen min las ni yod min pa / /
de phyir byed pa po yang med / /
byed pa po de yang las de bzhin du ma skyes pa'i phyir dang /
byed pa po bkag pa'i phyir dang /
rdzas su yod pa ma yin pa'i phyir ro zhes bya bar dgongs so zhes bya ba smras te /
gang gi phyir rten cing 'brel par 'byung ba smra ba rnams la /
las 'di zhes bya ba de rkyen las byung ngo zhes bya ba mi srid la rgyu med pa las 'byung bar smra ba rnams la yang las 'di zhes bya ba de rgyu med pa las 'byung ngo zhes bya ba mi srid pa de'i phyir /
las ni re zhig rkyen las 'byung ba yang yod pa ma yin zhing /
rkyen ma yin pa las 'byung ba yang yod pa ma yin no / /
gang gi phyir las yod pa ma yin pa de'i phyir /
las med pa'i byed pa po yang med do zhes bya bar dgongs so / /
de'i phyir de ltar sgrub pa ji skad bstan pas /
gal te las dang byed med na / /
las skyes 'bras bu ga la yod / /
ces bya ba ni de'i phyir /
de ltar brtags na gal te las kyang med la byed pa po yang med na las las skyes pa'i 'bras bu lta yod par ga la 'gyur /
ci ste 'gyur na ni las las skyes pa'i 'bras bu ma yin pa dang /
rgyu med pa las 'byung ba'i 'bras bur 'gyur bas de ni mi 'dod do / /
skyon du mar thal bar 'gyur ba'i phyir ro zhes bstan to / /
des na /
ci ste 'bras bu yod min na / /
za ba po lta ga la yod / /
za ba po'i sgra brjod pa nyid kyi rgyu med pa'i phyir ro zhes bya bar dgongs so zhes bya bas ni /
ci ste 'bras bu yod pa ma yin na za ba po lta yod par ga la 'gyur te /
'di ltar 'bras bu'i za ba por 'gyur ba yin na 'bras bu de yang mi 'thad de de med na de gang gi za ba por 'gyur /
de lta bas na byed pa po dang las dang 'bras bu dang za ba po yod do zhes bya ba de ni glu'i tshig tsam du zad do / /
byed pa po dang las dang 'bras bu dang za ba po dag gi 'thad na 'khor ba ji ltar 'thad par 'gyur zhes bya bar dgongs so / /
de'i phyir de'i 'bras bu la longs spyod pa'i za ba po yod pa'i phyir ro zhes bya ba'i gtan tshigs de'i don ma grub pa nyid do / /
log par ston na ni don 'gal ba nyid do zhes bya ba ni mjug bsdu ba dang /
tshad ma'i 'bras bu yin te /
de ltar byed pa po dang las dang 'bras bu dang za ba po dag mi 'thad pa de'i phyir /
pha rol po'i gtan tshigs de'i 'bras bu la longs spyod pa'i za ba po yod pa'i phyir ro zhes bya ba'i gtan tshigs de don dam par ni ma grub pa nyid yin la kun rdzob tu ni 'gal ba nyid yin no / /
'dir kha cig gis smras pa /
las dang 'bras bu la skur pa 'debs pa'i lta ba ni /
log par lta ba yin pas /
dbu ma smra ba pa'i skyon gyi ling tog gis blo gros kyi mig bsgribs pa rnams la de kho na mthong ba mi 'thad do zhes bya ba ni rang gi sde pa dag dbu ma pa la skur pa 'debs pa'i tshig yin te /
'di ltar bcom ldan 'das kyis las dang 'bras bu la skur pa 'debs pa'i lta ba ni log par lta ba yin par gsungs pas de dag thams cad dbu ma pa nyid la 'byung bar 'gyur te /
ci'i phyir zhe na /
'di ltar dbu ma pa ni byed pa po dang las dang 'bras bu dang za ba po dag med cing 'khor ba dang mya ngan las 'das pa'i lam gyi tshogs thams cad drungs 'byin pa yin pas dbu ma smra ba lta ba'i skyon gyi ling tog gis blo gros kyi mig bsgribs pa rnams la de kho na mthong ba mi 'thad do zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa /
ji ltar sprul pa ston byed pa / /
rdzu 'phrul phun sum tshogs pa yis / /
sprul zhing sprul pa'ang gzhan sprul byed / /
sprul pa des kyang gzhan dag ltar / /
sprul pa byed pa zhes bya bar sbyar ro zhes bya ba smras te /
des ni dngos po yod par 'dzin pa bzlog pa'i dpe bstan te /
ji ltar sprul pa ston par byed pa'i gang zag rdzu 'phrul phun sum tshogs pas sprul pa sprul zhing sprul pa de yang gzhan sprul par byed la /
sprul pa gzhan des kyang gzhan dag sprul par byed pa ltar byed pa pos las gang byas pa dang las de'i 'bras bu la gang longs spyod par byed pa'i za ba po dag kyang tshul de bzhin no zhes ston to / /
dpe des mtshon pa'i dngos po bstan pa'i phyir /
de bzhin byed pos las gang byas / /
de yang sprul pa'i rnam pa bzhin / /
de bzhin du byed pa pos las gang byas pa'i byed pa po de yang sprul pa'i rnam pa bzhin te /
thog ma med pa nas rkyen brgyud pa las byung ba'i bdag nyid yin pa'i phyir ro / /
las de yang sprul pa'i rnam pa bzhin te /
ngo bo nyid med pa'i phyir ro zhes bya ba smras so / /
de dag nyid kyi dpe gzhan bstan pa'i phyir /
dper na sprul pas sprul gzhan zhig /
sprul pa mdzad pa de bzhin no / /
dper na de bzhin gshegs pa'i sprul pas sprul pa gzhan zhig sprul pa mdzad pa de la yang ngo bo nyid med pa de bzhin no zhes bya ba smras so / /
de ni dpe dang dngos po de dag gi mjug bsdu ba'i don bstan pa'i phyir /
nyon mongs las dang lus rnams dang / /
byed pa po dang 'bras bu dag /
dri za'i grong khyer lta bu dang / /
smig rgyu rmi lam 'dra ba yin / /
'dod chags la sogs pa nyon mongs pa dang /
sems pa la sogs pa las dang phung po'i mtshan nyid kyi lus dang /
sems dang sems las byung ba zhes bya ba byed pa po dang /
'gro ba lngar bde ba dang sdug bsngal myong ba'i mtshan nyid kyi 'bras bu rgyu dang rkyen tshogs pas bskyed pa tha snyad du grags pa mtho ris dang byang grol 'thob pa'i tshogs su gyur pa dag tha snyad du khas len pas de'i phyir /
las dang 'bras bu la skur pa mi 'debs pas ji skad smras pa'i skyon med do zhes bya ba smras te /
de'i phyir dbu ma smra ba rnams la de kho na mthong ba mi 'thad pa'i skyon med do / /
de gal te don dam par de dag la skur pa btab pas de ni lan ma yin no zhe na zhes bya ba ni /
gal te pha rol po dag 'di skad ces dbu ma pas kun rdzob tu de dag khas blangs kyang don dam par de dag la skur pa btab pas tshig snga ma de ni lan ma yin no zhes zer na'o / /
de'i lan du /
de ni sngar gal te dngos po ma grub na / /
dngos med 'grub par mi 'gyur ro / /
yod ces bya bar rtag par 'dzin / /
med ces bya ba chad par lta / /
de phyir yod dang med pa la / /
mkhas pas gnas par mi bya'o / /
zhes bstan pa der sgrub pa smras pas las dang 'bras bu med par smra ba khas ma blangs pa'i phyir lan ma yin pa ma yin no zhes bya ba smras te /
de ni sngar dngos po dang dngos po med pa brtag pa'i rab tu byed pa'i skabs su de skad bstan pa der kho bo cag gis med par dgag pa'i sgrub pa smras pas ma yin par dgag pa khas ma blangs pa'i phyir /
kho bo cag gi sgrub pa snga ma de lan ma yin pa ma yin no / /
tshig le'ur byas pa 'das ma thag pa gsum po dag gis dngos po yod par 'dzin pa bzlog pa'i dpe bstan pa de dag gi don rnam pa gzhan du bshad pa bstan pa'i phyir /
yang na rnam par rmongs pa'i sems dang ldan pa dag don dam par dngos po rnams ngo bo nyid med pa yin na las dang 'bras bu dang de dag 'brel pa dang byed pa po dang za ba po dag med pas tshangs par spyod pa la gnas pa don med par 'gyur ro snyam du sems pa rnams kyi rnam par rmongs pa'i yol ba bshu ba'i phyir /
las la sogs pa kun rdzob tu sprul pa la sogs pa'i rnam pa bzhin du yod par bstan pa'i phyir /
ji ltar sprul pa ston byed pa / /
rdzu 'phrul phun sum tshogs pa yis / /
sprul zhing sprul pa'ang gzhan sprul byed / /
sprul pa des kyang gzhan dag ltar / /
zhes bya ba la sogs pa rgya cher gsungs so zhes bya ba smras so / /
de la 'dir rab tu byed pa'i don ni pha rol pos rab tu byed pa'i dang por smras pa'i gtan tshigs kyi skyon brjod pas las dang 'bras bu ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin no / /
las dang 'bras bu brtag pa'i rab tu byed pa bcu bdun pa'i skabs 'dir rab tu byed pa'i don tshad ma'i 'bras bur blta ba ni pha rol pos rab tu byed pa 'dis dang por don dam par nang gi 'du byed rnams la /
'khor ba yod pa kho na yin te /
las dang 'bras bur 'brel pa'i phyir ro zhes bya ba la sogs pa smras pa'i gtan tshigs kyi skyon brjod pas las dang 'bras bu ngo bo nyid med pa nyid du bstan pa yin no / /
las dang 'bras bu ngo bo nyid med pa nyid du bstan pa la yon tan ci yod pa dang de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya /
de'i phyir /
'phags pa dkon mchog brtsegs pa chen po'i mdo 'od srungs kyi le'u las /
gang la las kyang med las kyi 'bras bu yang med pa de ni byang chub po / /
byang chub ji lta ba de bzhin du 'thob pa yang de bzhin no / /
'thob pa ji lta ba bzhin du lung bstan pa yang de bzhin no / /
de bzhin du 'phags pa rnams kyi rigs gang yin pa de la las kyang med / /
las kyi rnam par smin pa yang med do / /
rigs de la ni lus kyis kyang las mi byed /
ngag gis kyang mi byed /
yid kyis kyang mi byed do zhes bya ba la sogs pa gsungs pa de dag grub pa yin no zhes bya ba smras te /
'phags pa rnams kyi rigs ni don dam pa thugs su chud pa las 'phags pa rnams 'khrung bar 'gyur ba ste /
gal te don dam par yang las dang 'bras bur 'brel pa yod par gyur na /
'khor ba dang mya ngan las 'das pa gnyis las khyad par med par 'gyur bas de'i phyir las dang 'bras bu ngo bo nyid med pa nyid du gsal bar byed pa'i lung ni de yin pas de'i phyir /
dbu ma pa rnams la log par lta ba med do / /
de ltar yid ches pa'i lung de dag grub pa ni las dang 'bras bu ngo bo nyid med pa nyid du bstan pa'i yon tan dang khungs yin no / /
de dag bstan bcos 'dis rnam par bshad pa bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba /
dbu ma'i rtsa ba'i 'grel pa shes rab sgron ma las /
las dang 'bras bu brtag pa zhes bya ba ste /
rab tu byed pa bcu bdun pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni gzhan gyis smras pa'i sgrub pa bsal ba dang bdag nyid kyi sgrub pa kha na ma tho ba med pa bstan pas 'du byed rnams bdag dang bdag gis stong pa nyid du bstan pa'i don gyi dbang gis rab tu byed pa bco brgyad pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa rgyu'i don gyi dbang du byas nas /
da ni gzhan gyis smras pa'i sgrub pa bsal ba dang bdag nyid kyis sgrub pa kha na ma tho ba med pa bstan pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas /
'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
gzhan gyis smras pa'i sgrub pa bsal ba ni rang gi bde ba dang gzhan dag gis chos dang gang zag bdag yod par smras pa'i sgrub pa 'og nas 'byung ba bdag phung po yin no zhe 'am bdag phung po las gzhan no zhes bya ba la sogs pa dag bsal ba'o / /
bdag nyid kyis sgrub pa kha na ma tho ba med pa bstan pas zhes bya ba ni bstan bcos mdzad pa nyid kyis chos dang gang zag bdag med par sgrub pa'i sgrub pa kha na ma tho ba med pa 'og nas 'byung ba /
gal te phung po bdag yin na / /
skye dang 'jig pa can du 'gyur / /
gal te phung po rnams las gzhan / /
phung po'i mtshan nyid med par 'gyur / /
zhes bya ba la sogs pa dag bstan pas so / /
gzhung 'og nas 'byung ba dang sbyar ba'i don gyi dbang du byas nas 'du byed rnams bdag dang bdag gis stong pa nyid du bstan pa'i don gyi dbang gis rab tu byed pa bco brgyad pa rtsom mo zhes bya ba smras te /
bdag dang chos brtag pa'i rab tu byed pa bco brgyad pa'i gzhung 'og nas 'byung ba 'di'i khyon ni chos dang gang zag bdag med pa nyid du bstan pa yin pas de'i dbang du byas nas de skad smras te /
de la chos bdag med pa de nyid bstan pa'i don gyi dbang du byas nas 'du byed rnams bdag dang bdag gis stong pa nyid du bstan pa'i don gyi dbang gis zhes bya ba smras te /
des ni theg pa chen po las chos bdag med pa bstan pa gang yin pa de rab tu byed pa 'dir ston to zhes bya bar sbyor ro / /
gang zag bdag med pa nyid bstan pa'i don gyi dbang du byas nas bdag dang bdag gis stong pa nyid du bstan pa'i don gyi dbang gis zhes bya ba smras te /
de ni chos 'di pa dang gzhan mu stegs byed dag gis btags pa'i gang zag bdag med par ston to / /
rab tu byed pa 'di'i 'bras bu ni gang yin /
rnam pa gang gis na 'bras bu de 'thob ce na /
'du byed rnams bdag dang bdag gis stong pa nyid du bstan pa ni 'di'i 'bras bu yin la /
gzhan gyis smras pa'i sgrub pa bsal ba dang bdag nyid kyis sgrub pa kha na ma tho ba med pa bstan pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
de la re zhig dang por gang zag bdag med pa nyid bstan cing phyis chos bdag med pa nyid bstan par bya ste /
gang gi phyir go rims 'di ltar bstan pa ni slob dpon 'phags pa lhas /
dang por bsod nams min las bzlog /
bar du bdag las bzlog par bya / /
tha mar kun las bzlog bya ba / /
gang shes de ni rigs pa ldan / /
zhes gsungs pas re zhig dang por sems can rnams bsod nams ma yin pa las bzlog pa dang /
de'i 'og tu 'dzin pa las bzlog pa dang /
tha mar 'dzin pa thams cad las bzlog par bya ba thabs gang gis shes pa de ni rigs pa dang ldan pa yin no zhes bstan pa las shes par bya'o / /
de'i phyir de la bdag tu lta ba rnam pa du ma dag gi yul yang phung po yin pa'i phyir phung po rnams kho na las brtsams nas dpyad par bya ste zhes bya ba smras te /
bdag tu smra ba dag bdag tu rtog par byed pa 'di lta ste /
kha cig ni bdag ces bya ba lus tsam du rtog /
kha cig ni mthe bong tsam du /
kha cig ni nas 'bru tsam du /
kha cig ni yungs 'bru tsam du /
kha cig ni skra'i rtse mo brgyar gshags pa'i cha tsam du rtog par byed pa de dag thams cad kyi yul yang phung po yin te /
gang gi phyir de dag thams cad phung po rnams kho na la rtogs par byed pa de'i phyir 'dir yang phung po rnams kho na las brtsams nas bdag med pa nyid dpyad par bya'o / /
de ltar bdag tu lta ba dag gis yul phung po rnams yin no zhes bya ba 'di ji ltar nges par shes she na /
de'i khungs bstan pa'i phyir /
'di ltar bcom ldan 'das kyis kyang dge sbyong ngam bram ze gang dag bdag tu yang dag par rjes su lta ba de dag thams cad ni nye bar len pa'i phung po lnga po 'di dag nyid la yang dag par rjes su lta'o zhes gsungs so zhes bya ba smras so / /
gzhan gyis smras pa'i sgrub pa bsal ba zhes smos pa de nyid bstan pa'i phyir /
de la re zhig gang dag 'byung ba chen po lus kyi rnam par 'jug pa dag gam /
'byung ba 'dus pa'am /
dbang po rnams sam /
dbang po 'dus pa'am /
rnam par shes pa bdag yin no zhes smras pa de dag la 'di skad ces brjod par bya ste /
'byung ba dang /
dbang po dang /
rnam par shes pa so so 'am 'dus pa dag phung po'i mtshan nyid yin pa'i phyir /
de dag bdag yin par rtog na /
gal te phung po bdag yin na ji ltar kho bo cag gis tha snyad kyi don du phung po'i yul la bdag ces ston par byed pa lta bu yin nam /
'on te gzhan zhig yin zhes bya ba na bdag tu smra ba gang dag sa la sogs pa 'byung ba chen po lus kyi rnam pa 'dra bar 'jug pa so sor bdag tu rtog pa dang /
gang dag 'byung ba chen po spyir 'dus pa tsam la bdag tu rtog pa dang /
gang dag mig la sogs pa dbang po rnams so so la bdag tu rtog pa dang /
gang dag dbang po spyir 'dus pa tsam la bdag tu rtog pa dang /
gang dag rnam par shes pa la bdag tu rtog pa de dag la 'di skad ces dri bar bya ste /
khyed 'byung ba so so 'am /
'dus pa dang /
dbang po so so 'am /
'dus pa dang /
rnam par shes pa so so 'am /
'dus pa dag phung po'i mtshan nyid yin pa'i phyir /
de dag bdag yin par rtog na /
ji ltar kho bo cag sangs rgyas pas kun rdzob kyi tha snyad rnam par gzhag pa'i don du phung po'i yul la bdag ces ston par byed pa lta bu yin nam /
'on te bdag ces bya ba don dam par sgrub pa zhig yod par 'dod ces dri bar bya'o / /
gal te ji ltar yang rung ste bdag sgrub pa'i phyir 'dod pa'i don grub po zhe na zhes bya ba ni /
de skad ces dris pa na pha rol po dag na re khyed 'dod pa ltar yang rung gzhan 'dod pa ltar yang rung ste /
yong spyir bdag yod par 'grub pa'i phyir kho bo cag gi 'dod pa'i don 'grub po zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de'i phyir da de dpyad par bya ste /
khyed 'dod pa ltar /
gal te phung po bdag yin na / /
skye dang 'jig pa can du 'gyur / /
phung po rnams skye ba dang 'jig pa'i chos can yin pa'i phyir ro zhes bya ba smras te /
re zhig gal te phung po rnams nyid bdag yin par gyur na de lta na skye ba dang 'jig pa'i chos can du 'gyur te /
phung po rnams skye ba dang 'jig pa'i chos can yin pa'i phyir ro / /
de ltar na 'dis ni phung po'i chos ni skye ba dang 'jig pa'i chos can nyid yin par bstan to zhes bya ba ni de ltar na tshig le'ur byas pa'i phyed gong ma 'dis ni phung po rnams bdag ma yin par sgrub pa'i chos gtan tshigs ni skye ba dang 'jig pa'i chos can nyid yin par bstan to / /
dpe ni de'i dbang gis bsgrub par bya ba dang /
sgrub pa'i chos gnyi ga la grags pa'i chos can phyi rol gyi 'byung ba dag yin par sbyar ro / /
'dir skye ba dang 'jig pa'i chos can nyid kyang mtshan nyid kyi sgra'i tshul gyis gzung bar zad kyi /
ji ltar phung po'i chos skye ba dang 'jig pa'i chos can nyid yin pa de bzhin du phung po'i chos 'bras bu nyid dang /
rgyu nyid dang /
rtogs par bya ba nyid dang /
rnam par smin par bya ba nyid la sogs pa gzhan dag kyang yin par shes par bya'o zhes bya ba ni 'dir phung po rnams nyid bdag ma yin par sgrub pa'i chos gtan tshigs skye ba dang 'jig pa'i chos can nyid yin par bstan pa ni mtshan nyid kyi sgra'i tshul nye bar bzung bas mtshon pa tsam du zad kyi /
phung po rnams nyid bdag yin par sgrub pa'i chos gtan tshigs ni 'bras bu nyid dang /
rgyu nyid dang /
rtogs par bya ba nyid dang /
rnam par smin pa nyid la sogs pa gzhan dag kyang yin par shes par bya'o / /
de nyid kyi tshad ma bstan pa'i phyir /
'dir sbyor ba'i tshig ni don dam par 'byung ba dang 'byung ba 'dus pa dang dbang po dang dbang po'i 'dus pa dang /
rnam par shes pa dang /
dbang po dang bcas pa'i lus dang /
rnam par shes pa dang bcas pa'i lus ni bdag ma yin te /
skye ba dang 'jig pa'i chos can nyid yin pa'i phyir /
dper na phyi rol gyi 'byung ba dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
de dper na phyi rol gyi 'byung ba dag ni skye ba dang 'jig pa'i chos can nyid yin pa'i phyir /
bdag ma yin pa de bzhin du nang gi 'byung ba sa la sogs pa so so dang /
'byung ba 'dus pa dang /
mig la sogs pa dbang po so so dang /
dbang po 'dus pa dang /
rnam par shes pa dang /
dbang po dang bcas pa'i lus dang /
rnam par shes pa dang bcas pa'i lus dag kyang skye ba dang 'jig pa'i chos can nyid yin pa'i phyir bdag ma yin no / /
de bzhin du 'bras bu nyid yin pa'i phyir zhes bya ba la sogs pa'i gtan tshigs re res kyang rjes su dpag pa rgyas par brjod par bya'o zhes bya ba ni 'di ltar sbyar te /
don dam par 'byung ba dang /
'byung ba 'dus pa dang /
dbang po dang /
dbang po 'dus pa dang /
rnam par shes pa dang /
dbang po dang bcas pa'i lus dang /
rnam par shes pa dang bcas pa'i lus ni bdag ma yin te /
'bras bu nyid yin pa'i phyir dang /
rgyu nyid yin pa'i phyir dang /
rtogs par bya ba nyid yin pa'i phyir dang /
rnam par smin pa nyid yin pa'i phyir dang /
sogs pa'i sgras bsdu ba brjod par bya ba nyid dang /
rnam par shes par bya ba nyid la sogs pa yin pa'i phyir dper na phyi rol gyi 'byung ba dag bzhin no zhes bya bar sbyar ro / /
gal te 'dir mu stegs grangs can gsal bar smra ba dag 'di skad ces lus ni bdag dang bcas pa yin te /
ci'i phyir zhe na /
gsal ba'i phyir te /
'di ltar lus nyid bdag gis gsal bar byed de /
bdag yod pas 'di ni zin pa'i 'byung ba dag yin no zhes bya bar gzung du rung gi /
bdag med pa gsal bar byed pa med pa'i phyi rol gyi 'byung ba dag ni ltar gzung du mi rung ba'i phyir ro zhes zer ba'i phyogs snga ma khong nas 'byung ba de'i lan du 'dir 'grel pa byed pa nyid kyis /
gsal ba smra ba dag la yang gsal ba'i phyir bum pa la sogs pa dag la bdag med pa nyid med na mi 'byung ba'i phyir lus bdag dang bcas par smra ba rnams la rang gi rjes su dpag pas gnod do zhes bya ba smras te /
de skad ces zer ba de dag gi lus bdag dang bcas pa'i phyogs la gsal ba'i phyir dper na bum pa bzhin no zhes sgrub par byed pa'i gtan tshigs de bum pa la sogs pa gsal bar byed pa yod kyang bdag med pa nyid kyis mi mthun pa'i phyogs yod pa'i phyir ma nges pa nyid yin te /
'di na bum pa la sogs pa dag la gsal bar byed pa mar me la sogs pa yod kyang de dag la bdag med pa nyid du mthong bas des na ji re zhig gsal ba'i phyir lus la bdag yod par 'gyur ram /
'on te gsal ba'i phyir dper na bum pa la sogs pa bzhin du bdag med pa nyid du 'gyur ba ma nges pa'i phyir lus bdag dang bcas par smra ba rnams la rang gi rjes su dpag pa gsal ba'i phyir zhes bya bas gnod do / /
yang na gal te phung po bdag yin na zhes bya ba ni lus la bdag mang po nyid du 'gyur te /
phung po mang ba nyid yin pa'i phyir ro zhes bya ba'i tshig gi lhag ma'o zhes bya bas ni yang rnam pa gcig tu na phung po rnams nyid bdag yin par smra ba'i phyogs de la bdag mang po nyid du thal bar 'gyur ba'i skyon yod pas mi rung bar bstan to / /
yang na /
gal te phung po bdag yin na / /
skye dang 'jig pa can du 'gyur / /
zhes bya ba ni des na phung por rjes su dpog pas skye ba dang 'jig pa'i chos can nyid kyis bdag gi chos can gyi khyad par skye ba dang 'jig pa'i chos can nyid ma yin pa gsal ba'i phyir dam bcas pa la chos can gyi khyad par gsal ba'i skyon yod do zhes bya bas ni yang rnam pa gcig tu na phung po rnams nyid bdag ma yin par smra ba'i phyogs la chos can bdag gi khyad par skye ba dang 'jig pa'i chos can nyid ma yin pa gsal ba'i skyon yod pas mi rung bar bstan to / /
yang na /
gal te phung po bdag yin na / /
skye dang 'jig pa can du 'gyur / /
zhes bya ba ni des na skye ba dang 'jig pa'i chos can nyid du rjes su dpog pas bdag ma yin pa nyid kyis bdag gi de'i bdag nyid gsal ba'i phyir dam bcas pa la chos can gyi ngo bo nyid gsal ba'i skyon yod do zhes bya bas ni yang rnam pa gcig tu na phung po rnams nyid bdag yin par smra ba'i phyogs de la chos can bdag gi ngo bo nyid bdag ma yin par gsal ba'i skyon yod pas mi rung ba bstan to / /
yang na /
gal te phung po bdag yin na / /
skye dang 'jig pa can du 'gyur / /
zhes bya ba ni bdag ni skye dang 'jig pa can du mi 'dod pas de'i mtshan nyid ma yin pa yod pa nyid du bstan dka' ba dang /
don dam par bdag med pa ni smra bar nus te /
skye ba dang 'jig pa'i chos can nyid ma yin pa'i phyir dper na ri bong gi rwa bzhin no zhes bya bas ni /
yang rnam pa gcig tu na phung po rnams nyid bdag yin par smra ba'i phyogs de la bdag ni skye ba dang 'jig pa can du mi 'dod pas pha rol pos de yod pa nyid du bstan dka' ba dang /
dbu ma pas de med par smra bar nus pa'i 'thad pa bstan to / /
yang na /
gal te phung po bdag yin na / /
skye dang 'jig pa can du 'gyur / /
zhes bya ba ni phung po rnams skye ba dang /
'jig pa'i chos can nyid yin pa'i phyir des na don dam par gzugs su rung ba dang /
myong ba dang /
mtshan mar 'dzin pa dang /
mngon par 'du byed pa dang /
rnam par shes par byed pa'i mtshan nyid kyi phung po lnga po dag ni bdag ma yin par shes par byar nus te /
skye ba dang 'jig pa'i chos can nyid yin pa'i phyir dper na bum pa bzhin no zhes bya bas ni yang rnam pa gcig tu na phung po rnams nyid bdag yin par smra ba'i phyogs de la phung po rnams skye ba dang 'jig pa'i chos can nyid yin pa'i phyir des na don dam par phung po rnams bdag ma yin par shes par byar nus pa'i phyogs gtan tshigs dang dpe dang bcas pa bstan te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni skye ba dang 'jig pa'i chos can nyid yin pa'i phyir bdag ma yin par shes par byar nus pa de bzhin du /
phung po dag kyang skye ba dang 'jig pa'i chos can nyid yin pa'i phyir bdag ma yin par shes par byar nus so / /
de bzhin du 'bras bu nyid dang /
rgyu nyid dang /
lan 'ga' dga' ba dang /
yongs su gdung ba'i rgyu nyid dang /
the tshom can gyi shes pa dang /
log pa'i shes pa'i rgyu nyid yin pa la sogs pa'i gtan tshigs dag gis kyang rjes su dpag pa rgyas par bya'o zhes bya ba ni 'di ltar sbyar te /
don dam par gzugs su rung ba dang /
myong ba dang /
mtshan mar 'dzin pa dang /
mngon par 'du byed pa dang /
rnam par shes par byed pa'i mtshan nyid kyi phung po lnga po dag ni bdag ma yin par shes par byar nus te /
'bras bu nyid yin pa'i phyir dang /
rgyu nyid yin pa'i phyir dang /
lan 'ga' dga' ba'i rgyu nyid yin pa'i phyir dang /
lan 'ga' yongs su gdung ba'i rgyu nyid yin pa'i phyir dang /
the tshom can gyi shes pa'i rgyu nyid yin pa'i phyir dang /
log pa'i shes pa'i rgyu nyid yin pa la sogs pa'i phyir dper na bum pa bzhin no zhes bya bar sbyar ro / /
de lta bas na re zhig phung po rnams nyid bdag yin no zhes bya ba mi 'thad do / /
da ni bdag phung po rnams las gzhan yin pa yang med par bsgrub par bya ste /
de la re zhig mu stegs bye brag pa dang /
grangs can dang /
skyes bu rgyur 'dod pa dag bdag phung po rnams las gzhan yin par smra ba'i gzhung bstan pa'i phyir /
bye brag pa dag ni bdag lus dang dbang po dang blo las gzhan pa /
bde ba la sogs pa'i gzhir gyur pa dang /
byed pa po dang /
sems pa med pa dang /
rtag pa thams cad du song ba yin par brjod la /
grangs can dag ni bdag 'bras bu dang rgyu las gzhan pa byed pa po ma yin pa dang /
za ba po dang /
dag pa dang /
thams cad du song ba dang /
mi 'gyur ba dang /
sems pa yod pa yin par brjod cing /
skyes bu rgyur 'dod pas kyang de bzhin pas de dag la sgrub pa 'di mi gnod do zhe na zhes bya ba smras so / /
da ni de dag gsal ba bstan par bya ste /
de'i phyir slob dpon gyi phung po las gzhan pa'i bdag bstan dka' ba nges par mdzad nas de dag gi phyir bshad pa /
gal te phung po rnams las gzhan / /
phung po'i mtshan nyid med par 'gyur / /
phung po'i mtshan nyid med pa ni / /
phung po'i mtshan nyid ma yin pa ste /
gzugs su rung ba dang /
myong ba dang /
mtshan mar 'dzin pa dang /
mngon par 'du byed pa dang /
rnam par shes par byed pa'i mtshan nyid ma yin par 'gyur ro zhes bya ba'i tha tshig go zhes bya ba smras te /
ci ste bdag phung po rnams las gzhan yin par gyur na /
de ltar na phung po'i mtshan nyid ma yin par 'gyur te /
phung po rnams kyi skye ba dang 'jig pa'i mtshan nyid yin pas des na bdag phung po rnams las gzhan yin pa'i phyir skye ba dang 'jig pa'i mtshan nyid ma yin par 'gyur ro / /
de lta na rtag par 'gyur te /
bdag brtags pa yin na rtsom pa thams cad don med pa nyid du 'gyur te /
'di ltar rtag pa mi 'gyur ba la ci zhig byar yod /
de lta na yang bdag yod par rtog pa don med pa nyid du 'gyur te /
de la cung zad kyang 'jug pa'am /
ldog par mi 'gyur ro / /
de lta bas na bdag phung po rnams las gzhan par yang mi 'thad do zhes ston to / /
de ltar na 'dis ni brtags pa'i bdag gi chos ni phung po'i mtshan nyid ma yin pa nyid yin par bstan to zhes bya ba ni de ltar na tshig le'ur byas pa'i phyed 'og ma 'dis ni phung po rnams las gzhan pa'i bdag pha rol po dag gis brtags pa med par sgrub pa'i chos gtan tshigs ni phung po'i mtshan nyid ma yin pa nyid yin par bstan to / /
dpe ni dbang gis bsgrub par bya ba dang sgrub pa'i chos gnyi ga la grags pa'i chos can mo gsham gyi bu la sogs pa dag yin no zhes bya bas ni de'i chos mthun pa'i dpe ni sgrub pa'i chos de'i dbang gis bsgrub par bya ba phung po las gzhan pa'i bdag med pa dang /
sgrub pa'i chos phung po'i mtshan nyid ma yin pa zhes bya ba dag dang chos mthun pa rgol ba dang phyir rgol ba gnyi ga la grags pa'i chos can mo gsham gyi bu la sogs pa dag yin par sbyar ro zhes bstan to / /
de nyid kyi tshad ma bstan pa'i phyir 'dir rjes su dpag pa ni don dam par bdag gzugs la sogs pa'i phung po las gzhan pa med de /
phung po'i mtshan nyid ma yin pa'i phyir /
dper na mo gsham gyi bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu ni /
phung po'i mtshan nyid ma yin pa'i phyir phung po las logs shig na med pa de bzhin du bdag kyang phung po'i mtshan nyid ma yin pa'i phyir phung po las logs shig na med do / /
gal te mya ngan las 'das pa / /
phung po'i mtshan nyid ma yin pas ma nges pa nyid do zhe na zhes bya ba ni pha rol po dag dbu ma pa'i gtan tshigs phung po'i mtshan nyid ma yin pa'i phyir zhes bya ba de ma nges pa nyid du skyon 'dogs pa'i tshig yin te /
de dag na re 'di na mya ngan las 'das pa phung po'i mtshan nyid ma yin yang phung po las logs shig na yod par 'dod pas des na ji re zhig phung po'i mtshan nyid ma yin pa'i phyir /
dper na mo gsham gyi bu bzhin du bdag phung po las logs shig na med dam /
'on te phung po'i mtshan nyid ma yin pa'i phyir /
dper na mya ngan las 'das pa bzhin du bdag phung po las logs shig na yod par 'gyur ba ma nges pa nyid yin pas dbu ma pa'i gtan tshigs de ma grub bo zhes zer ro / /
de'i lan du /
de ni / /
mtshan nyid med pa'i dngos po ni / /
'ga' yang gang na'ang yod ma yin / /
zhes bya ba der mya ngan las 'das pa la sogs pa 'dus ma byas kyi dngos po bsal ba'i phyir mi mthun pa'i phyogs med pas ma nges pa nyid ma yin no zhes bya ba smras te /
de ni sngar khams brtag pa'i skabs su tshig le'ur byas pa'i phyed 'dis mtshan nyid med pa'i dngos po mya ngan las 'das pa bsal ba'i phyir mi mthun pa'i phyogs med pas ma nges pa nyid ma yin no / /
gal te bstan bcos mdzad pas dam bcas pa la sogs pa'i yan lag ma brjod pa'i phyir sgrub pa ma tshang ba'i skyon yod do zhe na zhes bya ba ni pha rol po dag na re slob dpon klu sgrub kyis /
gal te phung po rnams las gzhan / /
phung po'i mtshan nyid med par 'gyur / /
zhes smos pa des phung po'i mtshan nyid ma yin par 'gyur ro zhes bya ba phyogs kyi chos nyi tshe zhig bstan par mdzad kyi /
dam bcas pa dang dpe dag ma bstan pas yan lag ma rdzogs pa'i phyir de ni bsgrub par mi rung ngo zhes skyon 'dogs pa'i tshig yin no / /
de'i lan du /
don gyi tshig yin pa'i phyir skyon med de /
de ltar slob dpon gyi tshig dag yin te /
yi ge mdor bsdus pa dang /
don rgya che ba dag yin pas don gyi dbang gis sbyor ba'i tshig du ma dag gi gzhi yin par bzhed pa'i phyir ro zhes bya ba smras te /
de'i phyir slob dpon gyi zhal snga nas kyis tshig le'ur byas pa mdzad pa dag la skyon med do / /
sbyor ba'i tshig la ni de skyon du 'gyur ro zhes bya ba ni 'grel pa byed pa sbyor ba'i tshig rtsom pa dag la ni sgrub pa ma tshang ba de skyon du yang 'gyur ba bden no zhes khas blang ba'i tshig yin no / /
'o na khyod la skyon du mi 'gyur ram zhe na /
kho bos don dam par bdag gzugs la sogs pa'i phung po las gzhan pa med de /
phung po'i mtshan nyid ma yin pa'i phyir dper na mo gsham gyi bu bzhin no zhes yan lag tshang bar brjod pa'i phyir skyon med do / /
yang na de la de yang mi 'gyur te /
rab tu byed pa'am lung las la la la yan lag 'ga' zhig grags pa yin na'o zhes bya ba ni yang na sbyor ba'i tshig de la yan lag rdzogs par ma brjod du zin kyang de la skyon du mi 'gyur bar gzhung 'dzugs pa'i tshig yin te /
de yang gang gi tshe rab tu byed pa'i skabs sam /
lung las gang zag la la la sgrub pa'i yan lag 'ga' zhig grags pa yin na de ma brjod kyang skyon du mi 'gyur te /
ji skad du gang yang rung ba brjod na yang sgrub pa yin no zhes bshad pa'i phyir ro / /
kha cig na re phyogs la sogs pa dag gis gtan tshigs snga ma ma nges pa nyid do zhe'o zhes bya ba ni sa la sogs pa rdzas dgu rtag par 'dod pa dag dbu ma pas sngar phung po rnams nyid bdag ma yin par bsgrub pa'i skabs su don dam par 'byung ba dang /
'byung ba 'dus pa dang /
dbang po dang /
dbang po 'dus pa dang /
rnam par shes pa dang /
dbang po dang bcas pa'i lus dang /
rnam par shes pa dang bcas pa'i lus ni bdag ma yin te /
skye ba dang 'jig pa'i chos can nyid yin pa'i phyir /
dper na phyi rol gyi 'byung ba dag bzhin no zhes smras pa'i gtan tshigs de ma nges pa nyid du skyon 'dogs pa'i tshig yin te /
de dag na re 'di na phyogs dang /
dus dang /
nam mkha' dang /
bdag dang /
yid ces bya ba rdzas lnga po dag skye ba dang 'jig pa'i chos can nyid kyang yin la /
de dag rang bzhin rtag pas bdag kyang yin par mthong bas des na ci re zhig skye ba dang 'jig pa'i chos can nyid yin pa'i phyir /
dper na phyi rol gyi 'byung ba dag bzhin du phung po rnams bdag ma yin par 'gyur ram /
'on te skye ba dang 'jig pa'i chos can nyid yin pa'i phyir /
dper na phyogs dang /
dus dang /
nam mkha' dang /
bdag dang /
yid bzhin du phung po rnams bdag yin par 'gyur ba ma nges pa nyid yin pas /
dbu ma pa'i gtan tshigs de ma grub po zhes zer ro / /
de dag gi gzhung las phyogs la sogs pa snang ba dang mi snang ba'i tshul gyis ni skye ba dang 'jig pa'i chos can nyid kyang yin la rang bzhin brtags pas bdag tu yang 'dod de /
'di ltar phyogs kyang lan 'ga' ma bslad pa'i tshe ni /
gsal ba'i bdag nyid du skye la bslad pa'i tshe na ni mi gsal ba'i bdag nyid kyis 'jig pa dang /
dus kyang da ltar dang ma 'ongs pa 'jug pa'i tshul gyis ni skye la 'das pa ldog pa'i tshul gyis ni 'jig pa dang nam mkha' yang dngos po gzhan gyis go phye ba'i tshul gyis ni skye la dngos po gzhan gyis go bkag pa'i tshul gyis ni 'jig pa dang /
bdag kyang mthe bong tsam la sogs par mthong ba'i tshul gyis ni skye la de ltar ma mthong ba'i tshul gyis ni 'jig pa dang /
yid kyang dran pa'i tshe na skye la mi dran pa'i tshe ni 'jig pa'i chos can nyid kyang yin la /
de dag rang bzhin rtag pas bdag yin par yang 'dod ces grag go / /
de'i lan du /
de ni bzang po ma yin te / /
mtshan nyid med pa'i dngos po ni / /
'ga' yang gang na'ang yod ma yin / /
zhes bya bas lan btab zin pa'i phyir ro zhes bya ba smras te /
sngar khams brtag pa'i skabs su tshig le'ur byas pa 'dis nam mkha' la sogs pa 'dus ma byas kyi dngos po gsal ba bzhin du phyogs la sogs pa yang gsal ba'i phyir mi mthun pa'i phyogs med pas ma nges pa nyid ma yin no / /
brtag pa dang thams cad du song ba'i tshig gi don ni bde ba dang sdug bsngal la sogs pa'i gzhi ma yin te /
skye ba can yin pa la sogs pa'i gtan tshigs dag gi phyir /
dper na gzugs la sogs pa bzhin no zhes bya bas ni sngar bye brag pa dag ni bdag lus dang dbang po dang blo las gzhan pa bde ba la sogs pa'i gzhir gyur pa yin par brjod la zhes bya ba de sun 'byin pa'i tshad ma ston te /
bye brag pa dag gi gzhung las bdag lus dang dbang po dang blo las gzhan brtag pa dang /
thams cad du song ba'i tshig gi don de ni bde ba dang sdug bsngal dang /
blo dang /
'dod pa dang /
sdang ba dang /
'bad pa dang /
chos dang /
chos ma yin pa dang /
shes pa dag gi gzhir 'gyur ba yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs la sogs pa ni skye ba can yin pa'i phyir dang /
byas pa nyid la sogs pa yin pa'i phyir bde ba dang sdug bsngal la sogs pa'i gzhi ma yin pa de bzhin du dbang po dang /
blo las gzhan pa rtag pa dang thams cad du song ba'i tshig gi don de yang skye ba can yin pa'i phyir dang /
byas pa nyid la sogs pa yin pa'i phyir bde ba dang sdug bsngal la sogs pa'i gzhi ma yin no / /
rgyas par ni snga ma bzhin no zhes bya ba ni rjes su dpag pa snga ma'i gtan tshigs skye ba can yin pa la sogs pa'i gtan tshigs dag gi phyir zhes bya ba de ni mtshon pa tsam du zad kyi /
de'i gtan tshigs de ni snga ma bzhin du 'bras bu nyid dang /
rgyu nyid dang /
lan 'ga' dga' ba dang /
yongs su gdung ba'i rgyu nyid dang /
the tshom can gyi shes pa dang /
log pa'i shes pa'i rgyu nyid yin pa la sogs pa'i gtan tshigs dag gis kyang rjes su dpag pa rgyas par bya ba yin no / /
bdag ni khyab bdag ma yin te / /
rdzas yin pa'i phyir dper na bum pa bzhin no zhes bya bas ni sngar bye brag pa dag ni bdag lus dang dbang po dang /
blo las gzhan pa thams cad du song ba yin par brjod la zhes bya ba de sun 'byin pa'i tshad ma ston te /
bye brag pa dag gi gzhung las bdag thams cad du song ba ni khyab bdag yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni rdzas yin pa'i phyir /
khyab bdag ma yin pa de bzhin du bdag kyang rdzas yin pa'i phyir khyab bdag ma yin no / /
gal te nam mkha' ma nges pa nyid do zhe na zhes bya ba ni pha rol po dag dbu ma pa'i gtan tshigs rdzas yin pa'i phyir zhes bya ba de ma nges pa nyid du skyon 'dogs pa'i tshig yin te /
de dag na re 'di na nam mkha' rdzas yin yang khyab bdag ma yin par mthong bas des na ci re zhig rdzas yin pa'i phyir dper na bum pa bzhin du bdag khyab bdag ma yin par 'gyur ram /
'on te rdzas yin pa'i phyir dper na nam mkha' bzhin du bdag khyab bdag yin par 'gyur ba ma nges pa nyid yin pas dbu ma pa'i gtan tshigs de ma grub po zhes zer ro / /
de'i lan du /
nam mkha' rdzas su yod pa nyid bkag pa'i phyir dang /
de'i khyab bdag nyid kyang bdag gi khyab bdag nyid bzhin du bkag pa'i phyir ma nges pa nyid ma yin no zhes bya ba smras te /
don dam par nam mkha' ma skyes pas rdzas su yod pa nyid bkag pa'i phyir khyab bdag ma yin pa'i phyir dang /
nam mkha'i khyab bdag nyid kyang bdag gi khyab bdag nyid bzhin du bkag pa'i phyir te /
ji ltar bdag ni khyab bdag ma yin te /
ma skyes pa'i phyir nam mkha'i me tog bzhin du zhes bya ba de bzhin du /
nam mkha' yang khyab bdag ma yin te /
ma skyes pa'i phyir nam mkha'i me tog bzhin no zhes bkag pa'i phyir mi mthun pa'i phyogs med pas ma nges pa nyid ma yin no / /
de bzhin du bdag ni byed pa po ma yin te /
lus can yin pa'i phyir dper na las bzhin no zhes bya bas ni sngar bye brag pa dag ni bdag lus dang /
dbang po dang /
blo las gzhan pa byed pa po yin par brjod la zhes bya ba sun 'byin pa'i tshad ma ston te /
bye brag pa dag gi gzhung las bdag byed pa po yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bsams pa'i las ni lus can yin pa'i phyir byed pa po ma yin pa de bzhin du bdag kyang mthe bong tsam la sogs pa'i lus yin pa'i phyir byed pa po ma yin no / /
bdag ni rtag pa yang ma yin te /
rdzas yin pa'i phyir dper na bum pa bzhin no zhes bya bas ni sngar bye brag pa dag ni bdag lus dang /
dbang po dang /
blo las gzhan pa rtag pa yin par brjod la zhes bya ba de sun 'byin pa'i tshad ma ston te /
bye brag pa dag gi gzhung las bdag rtag pa yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni rdzas yin pa'i phyir rtag pa ma yin pa de bzhin du bdag kyang rdzas yin pa'i phyir rtag pa ma yin no / /
de bzhin du shes bya nyid dang brjod par bya ba nyid dang dngos po nyid la sogs pa'i gtan tshigs dag gi phyir ro zhes kyang brjod par bya'o zhes bya ba ni rjes su dpag pa snga ma'i gtan tshigs ni 'di dag kyang yin par sbyar ro / /
bdag ni rgyu med pa yang ma yin te /
dngos po yin pa'i phyir /
dper na bum pa bzhin no zhes bya bas ni sngar bye brag pa dag ni bdag lus dang /
dbang po dang /
blo las gzhan pa yin par brjod la zhes bya ba de sun 'byin pa'i tshad ma ston te /
bye brag pa dag gi gzhung las bdag lus dang /
dbang po dang /
blo las gzhan pa zhes bya ba ni rgyu med pa yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni dngos po yin pa'i phyir rgyu med pa ma yin pa de bzhin du bdag kyang dngos po yin pa'i phyir rgyu med pa ma yin no / /
de bzhin du tshig gi don nyid yin pa la sogs pa'i gtan tshigs dag gi phyir ro zhes kyang brjod par bya'o zhes bya ba ni rjes su dpag pa snga ma'i gtan tshigs ni 'di dag kyang yin par sbyar ro / /
re zhig de dag ni bye brag pa dag gis bdag phung po rnams las gzhan par brtags pa'i gzhung mi 'thad par sun 'byin pa yin no / /
da ni grangs can dag gis bdag phung po rnams las gzhan par brtags pa'i gzhung mi 'thad par bstan pa'i phyir /
de bzhin du don dam par bdag ni sems pa yod pa yang ma yin /
rtag pa yang ma yin /
thams cad du song ba yang ma yin /
rgyu med pa yang ma yin te /
dngos po yin pa'i phyir dang /
lan 'ga' yang dag pa'i shes pa dang /
log pa'i shes pa dang /
the tshom can gyi shes pa'i rgyu nyid yin pa'i phyir dang /
lan 'ga' dga' ba dang /
yongs su gdung ba'i rgyu nyid yin pa la sogs pa'i gtan tshigs dag gi phyir /
dper na ka ba bzhin no zhes brjod par bya'o zhes bya ba smras te /
des ni sngar grangs can dag ni bdag 'bras bu dang rgyu las gzhan pa sems pa yod pa dang /
mi 'gyur ba dang /
thams cad du song ba dang /
rgyu las gzhan pa yin par brjod cing zhes bya ba de dag sun 'byin pa'i tshad ma ston te /
grangs can dag gi gzhung las bdag sems pa yod pa dang /
rtag pa dang /
thams cad du song ba dang /
rgyu med pa yin par 'dod pa de dag skabs 'dis sun 'byin te /
de dag ni chos can dang /
bsgrub par bya bya ba chos dang /
sgrub pa'i chos dang /
dpe yin par go rims bzhin du sbyar te /
dper na ka ba ni dngos po yin pa'i phyir dang /
lan 'ga' yang dag pa'i shes pa dang /
log pa'i shes pa dang /
the tshom can gyi shes pa'i rgyu nyid yin pa'i phyir dang /
lan 'ga' dga' ba dang /
yongs su gdung ba'i rgyu nyid la sogs pa yin pa'i phyir sems pa yod pa yang ma yin /
rtag pa yang ma yin /
thams cad du song ba yang ma yin /
rgyu med pa yang ma yin pa de bzhin du bdag kyang dngos po yin pa'i phyir dang /
lan 'ga' yang dag pa'i shes pa dang /
log pa'i shes pa pa dang /
the tshom can gyi shes pa'i rgyu nyid yin pa'i phyir dang /
lan 'ga' dga' ba dang /
yongs su gdung ba'i rgyu nyid la sogs pa yin pa'i phyir sems pa yod pa yang ma yin /
rtag pa yang ma yin /
thams cad du song ba yang ma yin /
rgyu med pa yang ma yin no / /
yang grangs can gyi phyogs la brjod par bya ste /
don dam par bdag ni za ba po ma yin te /
the tshom gyi shes pa la sogs pa'i rgyu yin pa'i phyir /
dper na sdong dum dang bum pa bzhin no zhes brjod par bya'o zhes bya bas ni sngar grangs can dag ni bdag 'bras bu dang rgyu las gzhan pa za ba po yin par brjod cing zhes bya ba de sun 'byin pa'i tshad ma ston te /
grangs can dag gi gzhung las bdag za ba po yin par 'dod pa de skabs 'dis sun 'byin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sdong dum dang bum pa ni the tshom can gyi shes pa la sogs pa'i rgyu yin pa'i phyir za ba po ma yin pa de bzhin du bdag kyang the tshom can gyi shes pa la sogs pa'i rgyu yin pa'i phyir za ba po ma yin no / /
ci ste yang la la 'di snyam du dbu ma pas bdag tshig gi don nyid du khas ma blangs pa'i phyir de'i khyad par bstan pa mi rigs te /
dper na mo gsham gyi bu'i sngo bsangs dang dkar sham nyid dag ston pa bzhin no snyam du sems na zhes bya ba ni phas kyi rgol ba la la dag 'di snyam du dbu ma pas don dam par bdag ces bya ba tshig gi don nyid du yod par khas ma blangs pa'i phyir de'i khyad par bde ba la sogs pa'i gzhir gyur pa dang /
byed pa po dang /
sems pa med pa dang /
rtag pa dang /
thams cad du song ba la sogs pa phyogs su byas te /
de dag med par ston pa ni gzhi ma grub pa'i phyir mi rigs te /
dper na mo gsham gyi bu med pa'i khyad par sngo bsangs dang dkar sham nyid dag ston pa mi rigs pa bzhin no snyam du sems pa'i rnam par rtog pa yin no / /
de'i lan du /
de ni bzang po ma yin te /
yang 'byung ba'i srid pa len pa'i phyir bdag ces bya ba ni rnam par shes pa'i yul la bdag tu tha snyad gdags pa'i phyir rnam par shes pa la bdag tu brjod de /
de ltar yang bcom ldan 'das kyis /
sems dul ba ni dge ba ste / /
dul ba'i sems kyis bde ba 'thob / /
ces gsungs nas /
yang mdo sde gzhan las /
bdag gi mgon ni bdag nyid yin / /
gzhan ni mgon du su zhig 'gyur / /
mkhas pa bdag nyid legs dul bas / /
mtho ris dag kyang thob par 'gyur / /
zhes gsungs pas de'i phyir tha snyad du bdag spyir khas blangs pa'i phyir khyad par ma grags pa sel ba'i phyir skyon med do zhes bya ba smras te /
dbu ma pa yang tha snyad du rnam par shes pa la bdag tu gdags pa khas len pas tha snyad du gzhi ma grub pa yang ma yin la /
de'i khyad par pha rol pos brtags pa bde ba la sogs pa'i gzhir gyur pa dang /
byed pa po dang /
sems pa med pa dang /
rtag pa dang /
thams cad du song ba la sogs pa ma grags pa dag don dam par sel ba'i phyir skyon med do / /
yang na sbyor ba'i lam gzhan bya ste /
dbang po dang bcas pa'i lus ni rtag pa dang thams cad du song ba'i tshig gi don gyi dmigs pa'i rgyu thun mong ma yin pa nyid kyang ma yin te /
dmigs par bya ba yin pa'i phyir dper na ka ba bzhin no zhes bya bas ni bdag tu smra ba dag dbang po dang bcas pa'i lus la brten nas bdag gi phyi rol gyi yul dmigs par byed pas dbang po dang bcas pa'i lus ni bdag gi yul dmigs pa'i rgyu thun mong ma yin par 'dod pa dgag pa'i tshad ma gzhan ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ka ba ni dmigs par bya ba yin pa'i phyir bdag rtag pa dang /
thams cad du song ba'i tshig gi don gyi dmigs pa'i rgyu thun mong ma yin pa de bzhin du /
dbang po dang bcas pa'i lus kyang dmigs par bya ba yin pa'i phyir bdag rtag pa dang thams cad du song ba'i tshig gi don gyi dmigs pa'i rgyu thun mong ma yin pa ma yin no / /
de bzhin du gzhal bya ma yin pa'i phyir zhes bya ba la sogs pa'i gtan tshigs dag kyang brjod par bya'o zhes bya ba ni bsgrub pa snga ma'i gtan tshigs ni 'di dag kyang yin zhes bya bar sbyar ro / /
'dir bdag tu smra ba dag phyir zlog par byed de phung po lnga dang lus la bdag med do zhes bya ba de'i don gang yin zhes bya ba ni sngar dbu ma pas /
gal te phung po bdag yin na / /
skye dang 'jig pa can du 'gyur / /
zhes bya ba sgrub pa'i skabs su don dam par gzugs su rung ba dang /
myong ba dang /
mtshan mar 'dzin pa dang /
mngon par 'du byed pa dang /
rnam par shes par byed pa'i mtshan nyid kyi phung po lnga po dag ni bdag ma yin par shes par byar nus te /
skye ba dang 'jig pa'i chos can nyid yin pa'i phyir /
dper na bum pa bzhin no zhes bshad pa de la 'dir bdag tu smra ba dag na re dam bcas pa de'i don gang yin zhes rtog cing de'i dpe bum pa bzhin no zhes bya ba de mi 'gyur bar glan ka tshol ba'i tshig yin no / /
de'i phyir gal te de dag la bdag med do zhe na ni dpe med de bum pa la sogs pa dag la yang de yod pa'i phyir ro zhes bya ba smras te /
gal te dbu ma pa'i dam bcas pa de'i don phung po de dag la bdag med pas phung po lnga po de dag bdag ma yin par shes par byar nus te zhes bya ba yin na ni /
dper na bum pa bzhin no zhes bya ba'i dpe de mi rung ste /
kho bo cag gi phyogs la bum pa la sogs pa dag la yang bdag yod par 'dod pa'i phyir ro / /
gal te de la dmigs par mi byed do zhe na ni /
de lta na yang dpe med de bum pa la sogs pa ni yul dmigs pa'i rgyu yin pa'i phyir ro zhes bya ba ni /
gal te dbu ma pa'i dam bcas pa de'i don phung po lnga dang gzugs kyi lus de dag bdag de yul de la dmigs par byed pa'i rgyu ma yin pas phung po rnams kyis bdag de yul de la dmigs par mi byed pas phung po lnga po dag bdag ma yin par shes par byar nus te zhes bya ba yin na ni /
de lta na yang dper na bum pa bzhin no zhes bya ba de'i dpe de mi rung ste /
dmigs pa'i bya ba ni byed pa po la yang gnas la /
yul la yang gnas pas des na bum pa la sogs pa yul rnams kyang dmigs pa'i rgyu yin pa'i phyir ro / /
gal te dmigs pa'i rgyu thun mong ma yin no zhe na yang de lta na yang dpe med de /
bum pa la sogs pa dag ni dmigs pa'i rgyu thun mong ma yin pa nyid kyang yin pa'i phyir ro zhes bya ba ni /
gal te dbu ma pa'i dam bcas pa de'i don phung po lnga dang gzugs kyi lus de dag bdag yul de la dmigs par byed pa'i rgyu thun mong ma yin pa nyid kyang ma yin pas phung po lnga po dag bdag ma yin par shes par byar nus te zhes bya ba yin na ni de lta na yang dper na bum pa bzhin no zhes bya ba'i dpe de mi rung ste /
bum pa la sogs pa dag ni snam bu la sogs pa gzhan dmigs pa'i rgyu thun mong ma yin pa ma yin gyi /
rang nyid dmigs pa'i rgyu thun mong ma yin pa nyid kyang yin pa'i phyir ro / /
de'i lan du /
de la 'dir phung po lnga dang lus ni bdag gi dmigs pa'i rgyu thun mong ma yin pa nyid kyang ma yin no zhes dam bcas pa'i phyir /
ji skad smras pa'i sgrub pa sun 'byung bar nus pa'i lan ma yin no zhes bya ba smras te /
kho bo cag gis phung po lnga dang /
gzugs kyi lus kyi bdag de yul la dmigs par mi byed do zhes dam bcas pas /
phung po lnga dang lus ni bdag de'i yul la dmigs pa'i rgyu thun mong ma yin pa nyid kyang ma yin pa'i phyir don de bum pa la yang yod de /
'di ltar bum pas kyang bdag de yul la dmigs par mi byed de /
bum pa ni bdag da yul la dmigs pa'i rgyu thun mong ma yin pa nyid ma yin pa'i phyir ro / /
dpe grub pas khyed kyi tshig de gsum ni /
kho bos ji skad smras pa'i sgrub pa sun 'byung bar nus pa'i lan ma yin no // //
bam po lnga bcu dgu pa /
yang na rnal 'byor pas rang nyid kyis 'di brtag par bya ste zhes bya ba la sogs pas ni bstan bcos 'di gang zag bdag med pa nyid bsgom pa'i thabs yin par ston te /
de'i phyir rnal 'byor pa gang zag bdag med pa rtogs par 'dod pas rang nyid kyis don 'di brtag par bya ste zhes bya bar sbyar ro / /
de'i phyir /
'di la bdag ces bya ba gang yin pa de ci phung po rnams kyi mtshan nyid dam /
'on te phung po rnams las gzhan zhig yin zhes bya ba smras te /
'di la rnal 'byor pa gang zag bdag med pa'i de kho na mthong bar 'dod pa yongs su rtog pa dang ldan pas 'di ltar so sor yang dag par brtag par bya ste /
'di la bdag ces bya ba gang yin pa de ji ltar phung po rnams kyi mtshan nyid dam /
'on te phung po rnams las gzhan zhig yin /
bdag de ni phung po rnams kyi mtshan nyid dam /
phung po rnams las gzhan zhig tu 'gyur ba de tsam du zad de /
'dir rnam pa gzhan du smra ba gang dag yin pa de dag thams cad kyang gzhan dang gzhan ma yin pa nyid du smra ba dag kho nar 'dus te /
gnyis ka yang mi 'thad do zhes de ltar so sor yang dag par brtag par bya'o / /
ci'i phyir de gnyis ka la yang mi 'thad ce na /
de la re zhig /
gal te phung po bdag yin na / /
skye dang 'jig pa can du 'gyur / /
zhes bya ba smras te /
re zhig gal te phung po rnams nyid bdag yin par gyur na /
de lta na skye ba dang 'jig pa'i chos can du 'gyur te /
phung po rnams skye ba dang 'jig pa'i chos can nyid yin pa'i phyir ro / /
de la bdag mang po nyid du yang thal bar 'gyur la /
bdag tu smra ba don med pa nyid du yang 'gyur te /
bdag ces bya ba ni phung po'i rnam grangs tsam du zad pa'i phyir ro / /
de bas na re zhig phung po rnams nyid bdag yin no zhes bya ba mi 'thad do / /
de nyid kyi tshad ma bstan pa'i phyir /
des na de dag bdag ma yin te /
skye ba dang 'jig pa'i chos can yin pa'i phyir /
dper na ka ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ka ba ni skye ba dang 'jig pa can yin pa'i phyir bdag ma yin pa de bzhin du /
phung po de dag kyang skye ba dang 'jig pa can yin pa'i phyir bdag ma yin no / /
gal te phung po rnams las gzhan / /
phung po'i mtshan nyid med par 'gyur / /
ci ste yang bdag phung po rnams las gzhan yin par gyur na /
de lta na phung po'i mtshan nyid ma yin par gyur te /
phung po rnams ni skye ba dang 'jig pa'i mtshan nyid yin pas des na bdag phung po rnams las gzhan yin pa'i phyir skye ba dang 'jig pa'i mtshan nyid ma yin par 'gyur ro / /
de lta na rtag par 'gyur te /
bdag rtag pa yin na rtsom pa thams cad don med pa nyid du 'gyur te /
'di ltar rtag pa mi 'gyur ba la ci zhig byar yod /
de lta na yang bdag yod par rtog pa don med pa nyid du 'gyur te /
de la cung zad kyang 'jug pa'am ldog par mi 'gyur ro / /
de lta bas na bdag phung po rnams las gzhan pa yang mi 'thad do / /
de nyid kyi tshad ma bstan pa'i phyir /
des na de ni med pa kho na yin te /
phung po'i mtshan nyid ma yin pa'i phyir /
dper na nam mkha'i me tog bzhin no / /
zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni phung po'i mtshan nyid ma yin pa'i phyir med pa kho na yin pa de bzhin du /
bdag de yang phung po'i mtshan nyid ma yin pa'i phyir med pa kho na yin no / /
de bzhin du ma skyes pa nyid dang rgyu med pa nyid la sogs pa'i gtan tshigs dag gis kyang bdag med par khong du chud par bya'o zhes bya ba ni /
sgrub pa snga ma'i gtan tshigs ni 'di dag kyang yin par sbyar ro / /
bdag tu smra ba dag na re bdag ni yod pa kho na yin te /
don mthong ba'i phyir ro / /
'di ltar lus la bdag med na dbang po sems pa med pa skar khung dang 'dra bas don mthong bar mi 'thad kyi /
bdag des ni de dang mtshan nyid mi 'dra ba gzhan mthong bar rigs pas gang gis mthong ba de ni bdag yin te /
de'i phyir bdag ni yod pa kho na yin no zhes zer ro zhes bya ba ni /
'dir bdag tu smra ba dag phyi rol gyi yul mthong ba'i gtan tshigs kyis phung po la bdag yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na skar khung lta bu sems pa med pa gang gis phyi rol gyi don mi mthong ba de la ni bdag med kyi dbang po sems pa dang bcas pa rnams kyis ni de dang mtshan nyid mi 'dra ba phyi rol gyi don gzhan mthong bas gang gis mthong ba de ni bdag yin te /
de'i phyir lus la bdag yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
don mthong ba ni bdag gi chos nyid yin par ma grub pa'i phyir dang /
rjes su 'gro ba med pa'i phyir zhes bya ba smras te /
kho bo cag gi phyogs la phyi rol gyi don mthong ba ni dbang po'i chos nyid yin par grags pa'i phyir bdag gi chos nyid yin par ma grub pas khyod kyi gtan tshigs don mthong ba'i phyir ro zhes bya ba de ma grub pa'i phyir dang khyed la gtan tshigs kyi rjes su 'gro ba'i dpe yang med de /
bdag ni yod pa kho na yin te /
don mthong ba'i phyir dper na che ge mo zhig bzhin no zhes bya ba'i dpe med pa'i phyir khyed kyi sgrub pa de ni bzang po ma yin no / /
lus ni bdag dang bcas pa'o zhes phyogs su byed na yang zhes bya bas ni gal te bdag tu smra ba dag lus ni bdag dang bcas pa yin te /
don mthong ba'i phyir ro zhes phyogs su byed na yang rjes su 'gro ba med pa'i phyir de yang bzang po ma yin no zhes ston to / /
de nyid bstan pa'i phyir /
gtan tshigs thun mong ma yin pa nyid du 'gyur ro zhes bya ba smras te /
de ltar lus ni bdag dang bcas pa yin te zhes lus thams cad phyogs su byas pa'i phyir /
de las gzhan pa'i don mthong ba med pas gtan tshigs kyi rjes su 'gro ba'i dpe med pa nyid du 'gyur bas mi rung ste /
'di ltar gtan tshigs ni rjes su dpag par bya ba la yod pa nyid dang mthun pa'i phyogs la yod pa nyid kyi tshul gyis phyogs dang mthun pa'i phyogs gnyis ka la thun mong nyid du khyab par bya ba yin na /
'dir khyed kyis don mthong ba'i lus thams cad phyogs su byas pas de las gzhan pa phyogs dang mthun pa'i dpe med pa'i phyir /
khyed kyi gtan tshigs don mthong ba'i phyir ro zhes bya ba de phyogs dang mthun pa'i phyogs gnyis ka la thun mong ma yin pa nyid du 'gyur bas rjes su 'gro ba med pa'i phyir mi rung ngo / /
'dis ni g.yas pas mthong ba g.yon pas ngo shes pa'i phyir dang /
nyams su myong ba dran pa'i phyir dang las dmigs pa'i phyir ro zhes bya ba la sogs pa'i gtan tshigs dag gi lan kyang btab pa yin no zhes bya bas ni bdag tu smra ba dag gis rang gi sgrub pa'i mtha' don gyi phreng ba zhes bya ba la sogs pa dag las bdag yod pa de nyid du sgrub pa'i gtan tshigs gang smras pa de dag kyang dbu ma pa'i bsgrub pa snga ma 'dis sun dbyung bar bya ba yin no zhes bstan to / /
de dag 'di ltar bdag yod pa nyid sgrub ste /
bdag ni yod pa kho na yin te zhes bya ba de ni phyogs yin no / /
mig g.yas pas mthong ba g.yon pas ngo shes pa'i phyir ro zhes bya ba 'di ni phyogs kyi chos yin te /
'di ltar gal te bdag med par gyur na sngon mig g.yon pa nad kyis nyams pa'am btsums pa'i tshe des mthong ba'i dngos po mig g.yas pas mthong ba gang yin pa phyis mig g.yon pa nad sos sam phye bas mthong ba'i tshe na bdag gis sngon mthong ba de 'di yin no zhes ngo shes par mi 'gyur ba'i rigs na de lta ma yin te /
sngon mig g.yas pas mthong ba gang yin pa de phyis mig g.yon pas mthong ba'i tshe na yang ngo shes pa'i phyir gang gis de ngo shes pa de ni bdag yin pas de'i phyir bdag ni yod pa kho na yin no / /
de bzhin du bdag ni yod pa kho na yin te zhes bya ba de ni phyogs yin no / /
sngon nyams su myong ba da ltar dran pa'i phyir ro zhes bya ba 'di ni phyogs kyi chos yin te /
'di ltar gal te bdag med par gyur na /
sngon nyams su myong ba'i don gang yin pa de yang dbang pos ma mthong na mi dran pa'i rigs na de lta ma yin te /
sngon nyams su myong ba'i don da ltar dbang pos ma mthong yang dran pa'i phyir gang gis de dran pa de ni bdag yin pas de'i phyir bdag ni yod pa kho na yin no / /
de bzhin du bdag ni yod pa kho na yin te zhes bya ba de ni phyogs yin no / /
las dge ba dang mi dge ba dmigs pa'i phyir ro zhes bya ba 'di ni phyogs kyi chos yin te /
'di ltar gal te bdag med par gyur na las 'di ni dge ba'o 'di ni mi dge ba'o zhes bya ba bdag dmigs par mi 'gyur ba'i rigs na de lta ma yin te /
'di ni las dge ba'o 'di ni las mi dge ba'o zhes bya ba dmigs pa'i phyir /
gang gis dmigs pa de ni bdag yin pas de'i phyir bdag ni yod pa kho na yin no zhes zer ro / /
de skad ces zer ba de dag gi lan kyang de ni bzang po ma yin te /
de dag ni bdag gi chos nyid yin par ma grub pa'i phyir dang /
rjes su 'gro ba med pa'i phyir ro / /
lus ni bdag dang bcas pa'o zhes phyogs su byed na yang gtan tshigs thun mong ma yin pa nyid du 'gyur ro zhes bya ba 'di nyid yin te /
kho bo cag gi phyogs la mig g.yas pas mthong ba g.yon pas ngo shes pa dang nyams su myong ba dran pa dang /
las dmigs pa la sogs pa ni dbang po'i chos nyid yin par grags pa'i phyir bdag gi chos nyid yin par ma grub pas khyod kyi gtan tshigs g.yas pas mthong ba g.yon pas ngo shes pa'i phyir dang /
nyams su myong ba dran pa'i phyir dang /
las dmigs pa'i phyir ro zhes bya ba de dag ma grub pa'i phyir dang /
khyed la gtan tshigs kyi rjes su 'gro ba'i dpe yang med de /
bdag ni yod pa kho na yin te /
g.yas pas mthong ba g.yon pas ngo shes pa'i phyir dang /
nyams su myong ba dran pa'i phyir dang /
las dmigs pa'i phyir dper na che ge mo zhig bzhin no zhes bya ba'i dpe med pa'i phyir khyod kyi sgrub pa de ni rung ba ma yin no / /
gal te bdag tu smra ba dag lus ni bdag dang bcas pa yin te /
mig g.yas pas mthong ba g.yon pas ngo shes pa'i phyir dang /
nyams su myong ba dran pa'i phyir dang /
las dmigs pa'i phyir ro zhes phyogs su byed na yang /
gtan tshigs thun mong ma yin pa nyid du 'gyur bas mi rung ste 'di ltar gtan tshigs ni rjes su dpag par bya ba la yod pa nyid dang /
mthun pa'i phyogs la yod pa nyid kyi tshul gyis phyogs dang mthun pa'i phyogs gnyi ga la thun mong nyid du khyab par bya ba yin na 'dir khyed kyis lus thams cad phyogs su byas pas de las gzhan pa phyogs dang mthun pa'i dpe med pa'i phyir khyod kyi gtan tshigs g.yas pas mthong ba g.yon pas ngo shes pa'i phyir dang /
nyams su myong ba dran pa'i phyir dang /
las dmigs pa'i phyir ro zhes bya ba de phyogs dang mthun pa'i phyogs gnyi ga la thun mong ma yin pa nyid du 'gyur bas /
rjes su 'gro ba med pa'i phyir mi rung ngo zhes bya bar sbyar ro / /
mkhas par rlom pa gzhan dag gis smras pa zhes bya ba ni bdag tu smras pa gzhan gang dag 'di skad smras na bdag nyid gzhan dag la mkhas par grags su re ba'i nga rgyal can dag /
bdag ces bya ba'i sgra dang blo yul 'ga' zhig la nye bar btags pa dang /
log par shes pa'i gtan tshigs kyis bdag ces bya ba'i sgra dang blo de'i yul bdag la dngos po logs shig na yod par sgrub pa'i rjes su dpag pa rnam pa gnyis ston to / /
de la lus la bdag ces bya ba'i sgra gang yin pa de ni yul gzhan la dngos su yod de /
'ga' zhig la nye bar btags pa'i phyir /
dper na bram ze'i khye'u la seng ge'i sgra nye bar btags pa gang yin pa de ni de las gzhan pa'i seng ge'i ral pa dang ze ba spungs pa can la don ji lta ba bzhin no / /
de bzhin du bdag ces bya ba'i sgra lus dang dbang po dang blo tsam dag la nye bar btags pa de yang 'ga' zhig la nye bar btags pa yin pa'i phyir de ni de las gzhan pa de la dngos su yod pas de ni bdag yin te /
de'i phyir bdag ni yod pa kho na yin no zhes bya ba ni bdag ces bya ba'i sgra yul gzhan 'ga' zhig la nye bar btags pa'i gtan tshigs kyis bdag ces bya ba'i sgra de'i yul bdag dngos logs shig na yod par sgrub pa'i rjes su dpag pa gcig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na seng ge zhes bya ba'i sgra bram ze'i khye'u la nye bar btags pa gang yin pa de'i yul bram ze'i khye'u de las gzhan pa seng ge ral pa dang ze ba spungs pa can dngos logs shig na yod pas seng ge zhes bya ba'i sgra de bram ze'i khye'u'i yul la ni nye bar btags pa tsam du zad de seng ge'i yul la ni dngos su 'jug pas /
sgra de'i yul seng ge dngos kyang yod pa kho na yin pa de bzhin du /
bdag ces bya ba'i sgra phung po la nye bar btags pa gang yin pa de'i yul phung po de las gzhan pa bdag rtag pa dang thams cad du song ba la sogs pa'i khyad par can dngos kyang logs shig na yod pas /
bdag ces bya ba'i sgra de phung po'i yul la ni nye bar btags pa tsam du zad kyi bdag gi yul la ni dngos su 'jug pas /
sgra de'i yul bdag dngos kyang yod pa kho na yin no zhes zer ro / /
yang na bdag ces bya bar shes pa'i blo gang yin pa de ni don ji lta ba bzhin pa'i yul can yin par nges par shes te /
yul gzhan la log par shes pa'i phyir /
dper na sdong dum la mir shes pa bzhin no / /
de bzhin du rgyu dang 'bras bu'i yul la bdag tu shes pa de yang log par shes pa yin pas /
de ltar yul gzhan la log par shes pa'i phyir de las gzhan pa'i yul gang la don ji lta ba bzhin yin pa de ni bdag yin te /
de'i phyir bdag ni yod pa kho na yin no zhes bya ba ni bdag ces bya bar shes pa'i blo yul gzhan 'ga' zhig la log par shes pa'i gtan tshigs kyis bdag ces bya bar shes pa'i blo de yul bdag dngos logs shig na yod par sgrub pa'i rjes su dpag pa gnyis pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na mir shes pa'i blos sdong dum la log par shes pa gang yin pa de'i yul sdong dum de las gzhan pa mi sems pa dang bcas pa dngos logs shig na yod pas mir shes pa'i blo de sdong dum gyi yul la ni nye bar btags pa tsam du zad kyi mi'i yul la ni dngos su 'jug pas /
blo de'i yul dngos kyang yod pa kho na yin pa de bzhin du bdag ces bya bar shes pa'i blo rgyu dang 'bras bu la nye bar btags pa gang yin pa de'i yul rgyu dang 'bras bu de las gzhan pa rgyu dang 'bras bu ma yin pa'i bdag rtag pa dang thams cad du song ba la sogs pa'i khyad par can dngos kyang logs shig na yod pas /
bdag ces bya bar shes pa'i blo de rgyu dang 'bras bu'i yul la ni nye bar btags pa tsam du zad kyi bdag gi yul la ni dngos su 'jug pas /
blo de'i yul bdag dngos kyang yod pa kho na yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa /
gal te rang gi grub pa'i mtha'i tshul las bdag gi ngo bo nyid nges par ma bzung bar tha snyad du bdag spyir dam 'cha' na ni grub pa la sgrub pa yin te zhes bya ba smras te /
gal te bdag tu smra ba khyed rang gi grub pa'i mtha'i tshul las 'byung ba'i bdag gi ngo bo nyid rtag pa dang thams cad du song ba la sogs pa'i khyad par dang ldan pa de lta bu nges par ma bzung bar kun rdzob kyi tha snyad du bdag spyir grags pa yod par dam 'cha' na ni /
grub pa la sgrub pa yin pas /
khyed kyi sgrub pa de dag don med par 'gyur ro zhes ston to / /
de lta na ji ltar grub pa la sgrub pa yin zhe na /
de'i phyir /
'di ltar kho bo cag gi lung las kyang bdag gi sgra rnam par shes pa la ni don ji lta ba bzhin yin la skye ba la sogs pa dag la ni nye bar brtags pa yin te /
dper na shing rta'i yan lag dag la brten nas shing rtar gdags par 'dod pa de bzhin du phung po la brten nas sems can du gdags par 'dod la /
rnam par shes pa ni yang 'byung ba'i srid pa len pa'i phyir bdag ces brjod pa'i phyir ro zhes bya ba smras so / /
ci ste sems ni bdag gi sgra'i spyod yul dngos dang bdag ces bya bar shes pa'i blo'i spyod yul dngos ma yin par shes par bya ste /
byas pa'i phyir dper na lus bzhin no zhe na zhes bya ba ni gong du dbu ma pas 'di ltar kho bo cag gi lung las kyang bdag gi sgra rnam par shes pa la ni don ji lta ba bzhin yin la /
skye ba la sogs pa dag la ni nye bar brtags pa yin te zhes bshad pa'i skabs de la 'dir bdag tu smra ba dag bdag gi sgra rnam par shes pa la don ji lta ba bzhin ma yin gyi rnam par shes pa las gzhan pa'i bdag logs shig na dngos su yod pa nyid yin no zhes sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lus ni byas pa'i phyir bdag gi sgra'i spyod yul dngos dang bdag ces bya bar shes pa'i blo'i spyod yul dngos ma yin par shes par bya ba de bzhin du sems pa yang byas pa'i phyir bdag gi sgra'i spyod yul dngos dang bdag ces bya bar shes pa'i blo'i spyod yul dngos ma yin par shes par bya'o zhes zer ro / /
de'i lan du /
'grel pa byed pa nyid kyis / /
de la 'dir gal te pha rol po dag don dam par sems pa ni bdag gi sgra'i spyod yul dngos dang bdag ces bya bar shes pa'i blo'i don ji lta ba bzhin ma yin pa nyid du ston par byed na ni grub pa la sgrub pa yin te /
bdag tu smra ba rnam pa thams cad kyang thams cad du spang bar 'dod pa'i phyir ro zhes bya ba smras te /
gal te pha rol po dag gi sems pa ni bdag gi sgra'i spyod yul dngos dang bdag ces bya bar shes pa'i blo'i spyod yul dngos ma yin par shes par bya ste zhes dam bcas pa de don dam par de ltar ston par byed na ni grub pa la sgrub pa yin pas mi rung ste /
ji ltar zhe na /
kho bo cag dbu ma pas yang bdag tu lta ba rtag pa dang mi rtag pa rnam pa thams cad kyang lus sam rnam par shes pa'i gnas skabs thams cad du spang bar 'dod pa'i phyir ro / /
'on te tha snyad du na ni de rigs pa ma yin te /
sgra dang blo'i btags pa dang dngos kyi nges pa rang gi grub pa'i mthar yang grub pa dag tha snyad du 'dod pas 'dod pa'i phyir ro zhes bya bas ni /
'on te pha rol po dag gi sems pa ni bdag gi sgra'i spyod yul dngos dang bdag ces bya bar shes pa'i blo de'i spyod yul dngos ma yin par shes par bya ste zhes dam bcas pa de tha snyad du de ltar ston par byed na ni de rigs pa ma yin te /
ci'i phyir zhe na /
sgra'i btags pa dang dngos kyi nges pa dang blo'i btags pa dang dngos kyi nges pa rang gi grub pa'i mthar yang grub pa dang /
yang gi sgras gzhan gyi grub pa'i mthar yang grub pa dag tha snyad du 'dod pas tha snyad gdags pa'i don du 'dod pa'i phyir ro / /
de lta bas na kho bo cag gi lung las kyang bdag gi sgra rnam par shes pa la ni don ji lta ba bzhin yin la /
skye ba la sogs pa dag la ni nye bar brtags pa yin par grub pas /
khyed gal te rang gi grub pa'i mtha'i tshul las bdag gi ngo bo nyid nges par ma bzung bar tha snyad du bdag spyir dam 'cha' na ni grub pa la sgrub pa yin pas mi rung ngo / /
don dam par na ni bdag gi sgra yang bdag la dngos su yod par mi 'grub ste /
seng ge'i sgrar 'jug pa'i don kyang btags par yod pa'i phyir yul de la seng ge'i sgra yang don ji lta ba bzhin nyid ma yin pa'i phyir ro zhes bya ba ni /
sngar pha rol po dag na re bdag go zhes bya ba'i sgra gang yin pa de ni lus dang dbang po dang blo tsam dag la nye bar btags pa de las gzhan pa bdag la dngos su yod de /
dper na seng ge'i sgra bram ze'i khye'u la nye bar btags pa yang de las gzhan pa seng ge'i ral pa dang ze ba spungs pa can la don ji lta ba bzhin du mthong ba bzhin no zhes zer ba'i sgrub pa dang dpe de dag mi 'grub par ston te /
'di ltar bdag go zhes bya ba'i sgra gang yin pa de lus dang dbang po dang blo tsam dag la nye bar btags pas yul de la dngos su yod par ma grub pa de bzhin du de las gzhan bdag la yang dngos su yod par mi 'grub ste /
ci'i phyir zhe na /
seng ge'i sgra bram ze'i khye'u la nye bar btags pa de las gzhan pa seng ge nyid la yod par brjod pa'i don seng ge nyid kyang don dam par yod pa ma yin gyi gdags par yod pa'i phyir seng ge'i yul de la seng ge'i sgra yang don ji lta ba bzhin nyid ma yin pa'i phyir te /
des na ji ltar seng ge'i sgrar brjod pa'i don seng ge nyid btags par yod pa'i phyir yul de la seng ge'i sgra yang don ji lta ba bzhin nyid ma yin pa de bzhin du /
bdag ces bya ba'i sgrar brjod pa'i don bdag nyid kyang btags par yod pa'i phyir yul de la bdag gi sgra yang don ji lta ba bzhin nyid ma yin no / /
yang na sgra gang 'ga' zhig la nye bar btags pa de ni 'dus pa la yod par mthong ste spyi la nye bar btags pa'i phyir /
seng ge la sogs pa'i sgra bzhin pas /
des na bdag gi sgra 'dus pa ma yin pa la dngos su yod pa nyid sel bar byed pas des na dam bcas pa la chos kyi khyad par bsal ba'i skyon yod do zhes bya bas ni /
sngar pha rol po dag gis bdag go zhes bya ba'i sgra gang yin pa de ni yul gzhan la dngos su yod de zhes bya ba'i phyogs de sgrub pa'i chos 'ga' zhig la nye bar btags pa'i phyir zhes bya ba smras pa'i don 'gal ba nyid du ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na seng ge la sogs pa'i sgra ni spyi la nye bar btags pa'i phyir seng ge sder mo dang mche ba rnam par 'gyur ba dang dam bsdur rngam pa dang ral pa dang ze ba spungs pa dang mjug ma ldang du gzar ba dag gis 'jigs su rung ba 'dus pa la yod par mthong bas 'ga' zhig la nye bar btags pa ma yin pa de bzhin du /
bdag ces bya ba'i sgra de yang spyi la nye bar btags pa'i phyir lus dang dbang po dang blo 'dus pa la yod par mthong bas 'ga' zhig la nye bar btags pa ma yin par /
des pha rol po dag bdag gi sgra bdag gcig pu 'dus pa ma yin pa la dngos su yod par 'dod pa nyid sel bar byed pas des ni pha rol po dag gis dam bcas pa la chos can bdag gi sgra'i chos kyi khyad par 'ga' zhig la nye bar btags pa zhes bya ba bsal ba'i skyon yod pas /
pha rol po dag gi gtan tshigs 'ga' zhig la nye bar btags pa'i phyir zhes bya ba de seng ge la sogs pa'i sgra spyi la nye bar btags pa'i gtan tshigs dang dpes 'gal ba'i phyir /
bdag ces bya ba'i sgra gcig pu 'ga' zhig la dngos su yod par mi 'grub ste /
lus dang dbang po dang blo'i tshogs 'dus pa spyi la nye bar gdags pa tsam du zad pas lus dang dbang po dang blo 'dus pa dag las gzhan pa bdag gcig pu'i yul dngos logs shig na med do zhes bstan to / /
des blo'i phyogs la yang skyon gyis lan btab bo zhes bya ba ni /
sgra gang 'ga' zhig la nye bar btags pa de ni 'dus pa la yod par mthong ste zhes bya ba la sogs pa'i sgrub pa des blo'i phyogs la yang gzhan 'ga' zhig la log par shes pa'i phyir zhes bya ba'i gtan tshigs de'i don 'gal ba'i skyon yod par bstan to / /
de yang blo gang yang gzhan 'ga' zhig la log par shes pa de ni 'dus pa la yod par mthong ste /
spyi la log par shes pa'i phyir /
sdong dum la sogs pa la log par shes pa'i blo bzhin pas /
des bdag ces bya bar shes pa'i blo 'dus pa ma yin pa la dngos su yod pa nyid sel bar byed pas /
des na dam bcas pa la chos kyi khyad par bsal ba'i skyon yod do zhes bya bar sbyar te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di ni sdong dum la mir shes pa la sogs pa'i blo ni spyi la log par shes pa'i phyir /
sdong dum kha dog dang dbyibs la sogs pa 'dus pa la yod par mthong bas 'ga' zhig la log par shes pa ma yin pa de bzhin du bdag ces bya bar shes pa'i blo de yang spyi la log par shes pa'i phyir rgyu dang 'bras bu 'dus pa la yod par mthong bas 'ga' zhig la log par shes pa ma yin pas des pha rol po bdag ces bya bar shes pa'i blo bdag gcig pu 'dus pa ma yin pa la dngos su yod par 'dod pa nyid sel bar byed pas /
des na pha rol po dag gi dam bcas pa la chos can bdag ces bya bar shes pa'i blo'i chos kyi khyad par yul 'ga' zhig la log par shes pa zhes bya ba bsal ba'i skyon yod pas /
pha rol po dag gi gtan tshigs yul 'ga' zhig la log par shes pa'i phyir zhes bya ba de sdong dum la mir shes pa'i blo spyi la log par shes pa'i gtan tshigs dang dpe 'gal ba'i phyir /
bdag ces bya bar shes pa'i blo bdag gcig pu 'ga' zhig la dngos su yod par mi 'grub ste /
rgyu dang 'bras bu'i tshogs 'dus pa spyi la log par shes pa tsam du zad pas rgyu dang 'bras bu 'dus pa dag las gzhan pa bdag gcig pu'i yul dngos logs shig na med do zhes bstan to / /
grangs can dag las kha cig gis smras pa /
shes pa yod pa nyid ni skyes bu'i ngo bo nyid yin te /
de yang smra ba thams cad kyis khas blang bar bya ba yin pas kho bo cag gis de yod pa nyid du bstan pa'i phyir rjes su dpag pa smra bar mi bya ste /
'di ltar de'i khyad par za ba po nyid la sogs pa dag bstan par bya'o zhes bya ba ni /
'dir grangs can dag las /
kha cig shes pa yod pa nyid / /
ces bya ba ni skyes bu'i ngo bo nyid yin te /
de ni bdag yin pas bdag ni yod pa kho na yin no zhes zer ba'i gzhung yin te /
de dag na re kho bo cag gi gzhung las shes pa yod pa nyid ces bya ba ni skyes bu'i ngo bo nyid yin la /
snying stobs dang /
rdul dang /
mun pa'i yon tan gsum cha mnyam pa ni rang bzhin yin pas rang bzhin ni byed pa po yin la skyes bu ni za ba po yin te /
long ba dang grum po bzhin no zhes 'byung bas shes pa yod pa nyid de /
yang bdag tu smra ba thams cad kyis khas blang bar bya ba yin pas kho bo cag gis /
de yod pa nyid du bstan pa'i rjes su dpag pa ni smra bar mi bya ste /
grub pa la sgrub pa'i skyon du 'gyur ba'i phyir ro / /
'di ltar shes pa yod pa nyid de'i khyad par za ba po nyid dang rtag pa dang thams cad du song ba nyid dang yal bar 'dor ba nyid la sogs pa gang dag pha rol po dag la ma grags pa de dag 'dir bstan par bya'o zhes zer ro / /
de'i phyir gal te gzhan dag 'di skad ces shes pa yod pa nyid ni don gcig la shes pa ni blo yin pas de'i phyir shes pa yod pa nyid ni skyes bu'i ngo bo nyid ma yin no zhes zer na zhes bya ba smras te /
de ni grangs can dag na re kho bo cag gi gzhung las shes pa yod pa nyid ni skyes bu'i ngo bo nyid yin te /
blo ma yin no zhes bya ba de sangs rgyas pa dag la sogs pa'i gzhung la ma grags pas /
gal te sangs rgyas pa dag la sogs pa gzhan dag skyes bu zhes bya ba'i ngo bo nyid med par sems shing de skad ces zer na /
de yang rigs pa ma yin no zhes zer ba'i tshig yin no / /
de ji ltar rigs pa ma yin pa'i tshad ma bstan pa'i phyir /
de yang rigs pa ma yin te /
blo ni shes pa yod pa nyid ma yin te /
skye ba'i phyir /
dper na bum pa bzhin no zhes bya ba smras te /
des ni blo ni shes pa yod pa nyid ma yin par sgrub pa'i tshad ma ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni skye ba'i phyir /
shes pa yod pa nyid ma yin pa de bzhin du /
blo yang skye ba'i phyir shes pa yod pa nyid ma yin no / /
de bzhin du dag par bya ba nyid dang /
sbag par bya ba nyid dang /
phan gdags par bya ba nyid la sogs pa dag yin pa'i phyir /
dper na hwags la sogs pa bzhin pas /
de'i phyir blo ni shes pa yod pa nyid ma yin no zhes bya ba ni /
bsgrub pa snga ma de'i gtan tshigs dang dpe ni 'di dag kyang yin par sbyar te /
dper na hwags la sogs pa ni dri ma dag par bya ba nyid dang /
dri mas sbag par bya ba nyid dang /
byi dor bya ba la sogs pas phan gdags par bya ba nyid yin pa'i phyir shes pa yod pa nyid ma yin pa de bzhin du /
blo yang dri ma dag par bya ba nyid dang /
dri mas sbag par bya ba nyid dang /
sbyang ba la sogs pas phan gdags par bya ba nyid yin pa'i phyir shes pa yod pa nyid ma yin pas /
de'i phyir blo ni shes pa yod pa nyid ma yin no / /
de'i shes pa nyid de ni longs spyad par bya ba'i khongs su ma gtogs pas des ni za ba po nyid yin par grub ste /
bdag dang zhing shes pa zhes bya ba dag gi rnam grangs so zhes bya ba ni de ltar shes pa yod pa nyid ces bya ba de sangs rgyas pa la sogs pa dag 'dod pa ltar blo'i ngo bo nyid ma yin gyi /
skyes bu'i ngo bo nyid yin pa de'i phyir /
de ni snying stobs dang /
rdul dang /
mun pa'i rang bzhin long ba ltar longs spyad par bya ba'i khongs su ma gtogs pas de ni grum po ltar za ba po nyid yin par grub te /
de'i ming gi rnam grangs ni shes pa yod pa nyid dang skyes bu dang za ba po dang bdag dang zhing shes pa zhes bya ba yin te /
shes bya'i zhing thams cad du mngon sum du shes pas zhing shes pa zhes bya'o / /
de'i khyad par ni rtag pa dang /
thams cad du song ba nyid dang yal bar 'dor ba nyid la sogs pa dag yin no zhes bya bas ni /
sngar grangs can dag gis 'di ltar de'i khyad par za ba po nyid la sogs pa dag bstan par bya'o zhes dam bcas pa'i skabs nyid bstan te /
shes pa yod pa nyid de ni mi 'gyur bas rtag pa yang yin /
khyab bdag yin pas thams cad du song ba nyid kyang yin /
byed pa po ma yin pas yal bar 'dor ba nyid kyang yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir bdag gis shes pa yod pa nyid dang thams cad du song ba nyid dang /
za ba po nyid la sogs pa dag dgag pa smras zin pas de ni bzang po ma yin no zhes bya bar smras te /
de ni sngar grangs can dag ni bdag 'bras bu dang rgyu las gzhan pa /
byed pa po ma yin pa dang /
za ba po dang /
dag pa dang /
thams cad du song ba dang /
mi 'gyur ba dang /
sems pa yod pa yin par brjod cing zhes bya ba de dgag pa'i skabs gong du rgya cher smras zin pas /
sgrub pa de ni bzang po ma yin no / /
blo ni shes pa yod pa nyid ma yin te zhes bya ba de'i dam bcas pa'i don gang yin zhes bya bas ni sngar grangs can dag gis gal te gzhan dag 'di skad ces shes pa yod pa nyid ni shes pa dang don gcig la shes pa ni blo yin pas de'i phyir shes pa yod pa nyid ni skyes bu'i ngo bo nyid ma yin no zhes zer na /
de yang rigs pa ma yin te /
blo ni shes pa yod pa nyid ma yin te zhes dam bcas pa de'i don gang yin zhes brtag pa ston to / /
gal te dam bcas pa de'i don sems pa med pa'am /
shes pa yod pa nyid kyi nus pa yin no zhe na ni /
phyogs snga ma la gnod do zhes bya ba ni gal te dam bcas pa de'i don blo la sems pa gtan med pas shes pa yod pa nyid ma yin no zhe'am /
blo la shes pa yod pa nyid gsal ba'i dngos por ni med la shes pa yod pa nyid kyi nus pa yod pa nyid ma yin no zhe na ni /
phyogs snga ma la gnod pas mi rung ste /
'di ltar khyed nyid kyi grub pa'i mtha' las blo la sems pa gtan med par yang mi 'dod la /
shes pa yod pa nyid kyi nus pa blo la yod par yang mi 'dod pa'i phyir ro / /
gal te sems pa las gzhan zhig yin no zhe na yang /
gang las gzhan nyid du 'gyur ba de gang yin te de yang med do zhes bya ba ni /
gal te dam bcas pa de'i don sems pa las blo gzhan zhig yin pas blo ni shes pa yod pa nyid ma yin no zhe na yang /
gang las blo gzhan nyid du 'gyur ba'i sems pa de gang yin te /
sems pa de yang med pas de las blo gzhan zhig yin no zhes byar mi rung ngo / /
de ltar de ma grub pa'i phyir ram /
dam bcas pa la brten pa ma grub pa'i skyon yod do zhes bya ba ni /
de ltar sems pa de ma grub pa'i phyir /
khyed kyis dam bcas pa la sems pa las blo gzhan yin par bsgrub pa brten pa de ma grub pa'i skyon yod pas /
khyed kyi blo ni shes pa yod pa nyid ma yin te /
zhes dam bcas pa'i phyogs ma grub po / /
skye ba'i phyir zhes bya ba'i gtan tshigs de'i don yang gang yin zhes bya bas ni /
sngar grangs can dag gis blo ni shes pa yod pa nyid ma yin te zhes dam bcas pa'i phyogs de sgrub pa'i chos skye ba'i phyir zhes smras pa'i gtan tshigs de'i don yang gang yin zhes brtag pa ston te /
gal te ma byung ba las 'byung ba'i phyir ro zhe na ni rang la gtan tshigs ma grub po zhes bya ba ni /
gal te gtan tshigs de'i don dngos po rnams sngon ma byung ba las phyis byung ba'i phyir skye ba zhes pa'o zhe na ni /
rang la gtan tshigs ma grub pas mi rung ste /
'di ltar khyed grangs can dag 'bras bu snga na yod par smra ba'i phyogs la ma byung ba las 'byung ba yin par mi 'dod pas gtan tshigs gang yang rung ba la ma grub po / /
gal te rang la gtan tshigs ma grub pas kyang 'dod pa'i don ston par byed de /
gzhan gyi phyogs la grub pa'i phyir phyogs gnyi ga la grags pa'i chos bzhin no zhe na zhes bya bas ni /
grangs can dag skye ba'i phyir zhes bya ba'i gtan tshigs de ma byung ba las byung ba yin pa'i phyir rang la ma grub tu zin kyang /
des blo ni shes pa yod pa nyid ma yin te zhes dam bcas pa'i 'dod pa'i don ston par nus so zhes gzhung 'jug pa'i tshad ma ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na phyogs gnyi ga la grags pa'i chos brtsal ma thag tu 'byung ba zhes bya ba ni gzhan gyi phyogs la sgrub pa'i phyir /
des sgra mi rtag ste zhes dam bcas pa'i 'dod pa'i don ston par nus pa de bzhin du ma byung ba las 'byung ba'i phyir zhes bya ba'i gtan tshigs rang la ma grub pa yang gzhan gyi phyogs la grub pa'i phyir /
des kyang blo ni shes pa yod pa nyid ma yin te zhes dam bcas pa'i 'dod pa'i don ston par nus so zhes zer ro / /
de skad ces zer ba de'i lan du 'dir 'grel pa byed pa nyid kyis gzhan gyi phyogs 'ba' zhig la grags pa'i phyogs kyi chos kyis ni /
bsgrub par bya ba'i don sgrub mi nus par nges par bzung ste /
gang yang rung ba la ma grub pa'i phyir /
gzhan gyi phyogs la yang ma grub pa bzhin pas /
blo shes pa yod pa nyid ma yin par ston pa'i rjes su dpag pa 'gal bas bzlog pa'i phyir gtan tshigs kyi don ma grub pa nyid nyams pa med do zhes bya ba smras te /
des ni sngar grangs can dag gis rang la gtan tshigs ma grub pas kyang 'dod pa'i don ston par byed de zhes dam bcas pa'i phyogs de sgrub pa'i chos gzhan gyi phyogs la sgrub pa'i phyir zhes smras pa'i gtan tshigs de sun dbyung ba'i tshad ma ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na bsal ba smra ba gzhan gyi phyogs la ma grub pa byas pa'i phyir zhes bya ba ni gang yang rung ba la ma grub pa'i phyir des bsgrub par bya ba'i don sgra mi rtag ste zhes bya ba sgrub mi nus par nges par bzung ba de bzhin du /
sangs rgyas pa gzhan gyi phyogs 'ba' zhig la grags pa'i phyogs kyi chos ma byung ba las 'byung ba'i phyir zhes bya ba yang gang yang rung ba la ma grub pa'i phyir des kyang bsgrub par bya ba'i don blo ni shes pa yod pa nyid ma yin te zhes bya ba sgrub mi nus par nges par bzung ste /
des na grangs can dag gi blo shes pa yod pa nyid ma yin par ston pa'i rjes su dpag pa de 'gal ba 'khrul pa med pa'i gnod pas bzlog pa'i phyir grangs can dag gi gtan tshigs skye ba'i phyir zhes bya ba de'i don ma grub pa nyid nyams pa med do / /
skye ba'i phyir zhes bya ba'i gtan tshigs kyi don gsal ba nyid yin par rtog na yang zhes bya ba ni /
sngar grangs can dag gis blo ni shes pa yod pa nyid ma yin te zhes dam bcas pa'i phyogs kyi chos skye ba'i phyir zhes bya ba'i gtan tshigs de'i don gsal ba nyid yin par rtog cing 'di skad ces /
dper na bum pa ni gsal bar bya ba yin pa'i phyir shes pa yod pa nyid ma yin pa de bzhin du /
blo yang gsal bar bya ba yin pa'i phyir shes pa yod pa nyid ma yin te zhes bya bar rtog na'o / /
de lta na yang gtan tshigs kyi don ma grub pa nyid dang dpe la sgrub pa'i chos med pa nyid kyi skyon du 'gyur te /
ji ltar gtan tshigs kyi don ma grub pa nyid kyi skyon du 'gyur zhe na /
gsal ba dgag pa smras zin pa'i phyir ro zhes bya ba smras te /
dbu ma pas grangs can dag gi gsal ba dgag pa smras zin pa'i phyir de dag gi gtan tshigs gsal ba'i phyir zhes bya ba'i don ma grub pa nyid do / /
ji ltar dpe la grub pa'i chos med pa nyid kyi skyon du 'gyur zhe na /
dper na bum pa bzhin no zhes bya ba de la sgrub pa'i chos gsal ba'i phyir ro zhes bya ba de med de /
'di ltar bum pa ni bya ba yin gyi gsal bar bya ba ma yin pa'i phyir ro / /
rigs pa la mi mkhas pa kha cig gis smras pa /
phung po lnga dang dbang po dang bcas pa'i lus 'di bdag gi dmigs pa'i rgyu thun mong ma yin pa nyid kyang ma yin no zhes bya ba ni /
bdag khas ma blangs par de'i khyad par dgag pa'i sgrub pa smra bar mi rigs pas /
bdag la sdong ba khyed kyis khas blangs pa la gnod par 'gyur ro zhes bya ba ni sngar dbu ma pas yang na sbyor ba'i lam gzhan bya ste /
dbang po dang bcas pa'i lus ni rtag pa dang /
thams cad du song ba'i tshig gi don gyi dmigs pa'i rgyu thun mong ma yin pa nyid kyang ma yin te /
dmigs par bya ba yin pa'i phyir dper na ka ba bzhin no zhes smras pa de la /
'dir mu stegs rigs pa can rigs pa la mi mkhas pa dag 'di skad ces /
khyed kyis de skad smras pa de ni khyad par gyi gzhi bdag yod par khas ma blangs par de'i khyad par bdag de yul la dmigs pa'i rgyu thun mong ma yin pa ni phung po lnga dang dbang po dang bcas pa'i lus 'di ma yin no zhes dgag pa'i sgrub pa smra bar mi rigs pas des na khyed dbu ma pas kyang bdag yod par khas blangs pa yin pas de lta na bdag la sdang ba khyed kyis bdag med par khas blangs pa la gnod par 'gyur ro zhes zer ba'i tshig yin no / /
de skad ces zer ba'i lan du /
'dir 'grel pa byed pa nyid kyis /
de la 'dir tha snyad kyi dbang gis bdag spyir khas blangs nas gzhan gyis yongs su btags pa'i bdag gi chos rtag pa dang thams cad du song ba dang byed pa po dang za ba po nyid la sogs pa dag gsal bas tha snyad du gzhan gyis btags pa'i bdag stong pa nyid du ston pa'i phyir dang /
don dam par ni thams cad kyang stong pa nyid du ston pas tha snyad du de'i khyad par tsam bsal du med pa ma yin pa'i phyir khas blangs pa la gnod par mi 'gyur bas /
de'i phyir de ni nam mkha' ldang du zad do zhes bya ba smras te /
kho bo cag dbu ma pas don dam par ni bdag gi khyad par thams cad kyang stong pa nyid du bstan la kun rdzob kyi tha snyad kyi dbang gis bdag spyir smras pa khas blangs nas gzhan gyis yongs su btags pa'i bdag gi chos rtag pa dang thams cad du song ba dang byed pa po dang za ba po nyid dang /
bdag de yul la dmigs pa'i rgyu thun mong ma yin pa phung po lnga dang dbang po dang bcas pa'i lus 'di yin par 'dod pa sel bar byed pa yin pas /
tha snyad du de'i khyad par tsam bsal du med pa ma yin pa'i phyir khas blangs pa la gnod par mi 'gyur bas /
de'i phyir rigs pa can dag gi chos de ni nam mkha' ldang ba dang 'dra'o / /
phyir rgol ba dag na re /
bdag ni yod pa kho na yin te kha cig tu de bkag pa'i phyir /
'di na khron pa na chu med do zhes khron par bkag pa'i phyir gzhan na chu yod pa nyid du shes pa bzhin no / /
de bzhin du lus dang dbang po dang blo dag la bdag bkag pa'i phyir dbang po dang bcas pa'i lus la bdag med do zhes lus dang dbang po dang blo dag la bdag bkag pa yod pas gzhan la bdag yod pa nyid du 'gyur bas /
de'i phyir bdag ni yod pa kho na yin no zhes zer ro zhes bya bas ni /
bdag tu smra ba kha cig na re dbu ma pas lus dang dbang po dang blo'i tshogs dag gi yul kha cig tu bdag bkag pa'i phyir de las gzhan pa bdag gi yul nyid la ni bdag yod pa kho na yin no zhes zer ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na 'jig rten 'di na khron pa na chu med do zhes khron par bkag pa'i phyir gzhan na chu yod pa nyid du shes pa bzhin du /
khyod dbu ma pas 'dir lus dang dbang po dang blo'i tshogs dag la bdag med do zhes bkag pa'i phyir de dag las gzhan pa dag gi yul la bdag yod pa nyid du 'gyur bas de'i phyir bdag ni yod pa kho na yin no zhes zer ro / /
de'i lan du 'dir 'grel pa byed pa nyid kyis /
nang gi skye mched rnams la byed pa po dbang phyug dang byed pa po gtso bo dang /
byed pa po dus dang /
byed pa po sred med kyi bu dag med do zhes bkag kyang gzhan gang la yang byed pa po de dag gi 'bras bu med pa'i phyir ma nges pa nyid do / /
don dam par ni chu la sogs pa dag kyang ma grub pa'i phyir dpe med pas de ni rigs pa ma yin no zhes bya ba smras te /
pha rol po'i sgrub pa de'i gtan tshigs ma nges pa nyid dang dpe med pas de rigs pa ma yin no zhes ston te /
'di ni rang dang gzhan gyi phyogs 'dzin pa gang dag nang gi skye mched rnams kyi byed pa po dbang phyug dang /
gtso bo dang /
dus dang /
sred med kyi bu dag ma yin par 'dod pa dag gis nang gi skye mched rnams ni byed pa po de dag gis byas pa'i 'bras bu ma yin par bkag pa na gzhan dag la yang byed pa po de dag gis byas pa'i 'bras bu med par mthong bas /
des na /
ci re zhig kha cig tu bkag pa'i phyir dper na khron pa na chu med do zhes bkag pa'i phyir gzhan na chu yod pa nyid du shes pa bzhin du lus dang dbang po dang blo'i tshogs dag la bdag med do zhes bkag pa'i phyir de dag las gzhan pa la bdag yod pa nyid du 'gyur ram /
'on te kha cig tu de bkag pa'i phyir dper na nang gi skye mched rnams la byed pa po dbang phyug la sogs pas byas pa'i 'bras bu med par bkag pas gzhan dag la yang med pa nyid yin pa de bzhin du lus dang dbang po dang blo'i tshogs dag la bdag med par bkag pas gzhan la yang bdag med pa nyid yin par 'gyur ba ma nges pas de'i phyir pha rol po'i gtan tshigs kha cig tu de bkag pa'i phyir zhes bya ba de ma nges pa nyid yin pas rig pa ma yin no / /
don dam par chu la sogs pa dag kyang ma grub pa'i phyir pha rol po'i dpe 'di na khron pa na chu med do zhes /
khron par bkag pa'i phyir gzhan na chu yod pa nyid du shes pa bzhin no zhes bya ba de med pas de yang rigs pa ma yin no / /
grangs can dag las kha cig yang bdag dgag pa'i rjes su dpag pa sngar bstan pa dag la skyon 'dogs par byed de zhes bya ba ni grangs can dag la sngar dbu ma pas don dam par gzugs su rung ba dang myong ba dang mtshan mar 'dzin pa dang mngon par 'du byed pa dang rnam par shes par byed pa'i mtshan nyid kyi phung po lnga po dag ni bdag ma yin par shes par byar nus te /
skye ba dang 'jig pa'i chos can nyid yin pa'i phyir dper na bum pa bzhin no zhes rjes su dpag pa bstan pa des phung po lnga dang lus ni bdag gi dmigs pa'i rgyu thun mong ma yin pa nyid kyang ma yin te /
skye ba dang 'jig pa'i chos can nyid yin pa'i phyir /
dper na bum pa bzhin no zhes bshad pa'i dpe de mi rung bar skyon 'dogs pa'i tshig yin no / /
de'i phyir grangs can dag na re /
rnam par 'jig pa'i chos can bum pa la sogs pa lta bu dag kyang dmigs pa'i rgyu thun mong ma yin pa nyid yin pas dpe med pa dang zhes zer te /
de dag na re 'di na rnal 'byor pa lus su 'pho ba'i sbyor ba gzhan gyi khyim las rgyal ba zhes bya ba sgom par byed pa na /
gzhan gyi khyim na mi ro rnam par 'jig pa'i chos can sems pa med pa dag 'dug pa'i nang du rnal 'byor pa des rang gi sems btang nas bdag nyid kyi lus 'di ro dang 'dra bar gyur la /
gzhan gyi khyim na 'dug pa'i ro de ni sems pa dang bcas pa gson por gyur nas des gzhan gyi dbang phyug dang 'byor pa thams cad bdag gir byed pa na /
rnal 'byor pa de'i sems gzhan gyi khyim na 'dug pa'i ro rnam par 'jig pa'i chos can de'i nang du 'jug pa'i dmigs pa'i rgyu thun mong ma yin pa ni ro rnam par 'jig pa'i chos can sems pa med pa de nyid yin pas /
des na ji ltar ro rnam par 'jig pa'i chos can sems pa med pa de rnal 'byor pa de'i sems gzhan gyi lus la 'pho ba'i dmigs pa'i rgyu thun mong ma yin pa nyid yin pa de bzhin du bum pa la sogs pa dag kyang sems pa med cing ro rnam par 'jig pa'i chos can dang 'dra ba yin pas /
de'i phyir bum pa la sogs pa sems pa med pa dag kyang bdag de yul la dmigs pa'i rgyu thun mong ma yin pa nyid yin pas /
des na khyed dbu ma pas phung po lnga dang lus ni bdag gi dmigs pa'i rgyu thun mong ma yin pa nyid kyang ma yin te /
skye ba dang 'jig pa'i chos can nyid yin pa'i phyir /
dper na bum pa bzhin no zhes bshad pa'i dpe de mi rung ngo zhes zer ro / /
gzhan yang grangs can dag na re /
bum pa la sogs pa dbang po'i dngos por gyur pa dag kyang dmigs pa'i rgyu thun mong ma yin pa nyid yin pa'i phyir yang dpe med do zhe na zhes bya bas ni /
'di skad ces bstan te /
bum pa las sogs pa dag 'jig pa chen po 'byung ba'i dus kyi tshe rdul phra mor gyur nas gtso bo'i bag la zha zhing 'khor ba dag gang gi tshe 'chags pa'i bskal pa 'byung ba de'i tshe na lus can rnams kyi mig la sogs pa dbang po'i dngos por 'gyur zhing /
de dag dbang por red nas skyes bu zhes bya ba bdag de yul la longs spyad par 'dod pa'i tshe na bum pa la sogs pa'i rdul phra mo lus can rnams kyi mig la sogs pa'i dbang po'i dngos por gyur pa de dag skyes bu zhes bya ba'i bdag de yul la dmigs pa'i rgyu thun mong ma yin pa nyid yin pa'i phyir yang khyed dbu ma pas phung po lnga dang lus ni /
bdag gi dmigs pa'i rgyu thun mong ma yin pa nyid kyang ma yin te /
skye ba dang 'jig pa'i chos can nyid yin pa'i phyir /
dper na bum pa bzhin no zhes bshad pa'i dpe de mi rung ngo zhes zer ro / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te zhes bya ba la sogs pas grangs can dag gi /
rtog pa rnam pa de gnyi ga yang mi 'thad par go rims bzhin du ston to / /
de la re zhig rtog pa dang po de mi 'thad par bstan pa'i phyir /
bum pa la sogs pa dag ni de kho na rtogs pa dang ldan pa rnams kyi dmigs pa'i rgyu thun mong ma yin pa nyid yin par mi rigs te /
rna ba la sogs pa'i blo dag gi yul yin pa'i phyir /
dper na de las gzhan pa'i rna ba la sogs pa dag gi blo'i yul yin no zhes rjes su dpag pa'i phyir dang zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rnal 'byor pa de kho na rtogs pa dang ldan pa de las gzhan pa so so'i skye bo rnams kyi rna ba la sogs pa dag gi blo'i yul ni rna ba la sogs pa'i blo dag gi yul yin pa'i phyir /
rnal 'byor pa de kho na rtogs pa dang ldan pa rnams kyi dmigs pa'i rgyu thun mong ma yin pa nyid yin pa de bzhin du /
bum pa la sogs pa dag kyang rna ba la sogs pa'i blo dag gi yul yin pa'i phyir /
rnal 'byor pa de kho na rtogs pa dang ldan pa rnams kyi dmigs pa'i rgyu thun mong ma yin pa nyid ma yin pas /
des na kho bo cag gi dpe bum pa bdag yul la dmigs pa'i rgyu thun mong ma yin pa nyid kyang ma yin no zhes bya ba de grub pas /
grangs can dag gi rtog pa de bzang po ma yin no / /
rtog pa gnyis pa mi 'thad par bstan pa'i phyir /
bum pa la sogs pa dbang po'i ngo bo nyid du ma gyur pa dag dpe nyid du 'dod pa'i phyir ji skad smras pa'i skyon du mi 'gyur ro zhes bya ba smras te /
kho bo cag gi khyed kyis brtags pa'i 'jig pa chen po 'byung ba'i dus kyi tshe bum pa la sogs pa dbang po'i ngo bo nyid du gyur pa dag dpe nyid du mi 'dod kyi /
da ltar bum pa dngos su yod pa 'di dpe nyid du 'dod pa'i phyir /
des na dper na bum pa ni skye ba dang 'jig pa'i chos can nyid yin pa'i phyir bdag gi dmigs pa'i rgyu thun mong ma yin pa nyid kyang ma yin pa de bzhin du /
phung po lnga dang lus kyang skye ba dang 'jig pa'i chos can nyid yin pa'i phyir bdag gi dmigs pa'i rgyu thun mong ma yin pa nyid kyang ma yin par 'grub pas /
kho bo cag gi sgrub pa la dpe med pa'i skyon du mi 'gyur ro / /
'dir grangs can dag 'di skad ces snying stobs dang rdul dang mun pa'i yon tan ni thams cad du song ba'i phyir bum pa la sogs pa dag la dbang po rnams kyi nus pa yod la /
dbang po rnams ni bdag yul la dmigs pa'i rgyu thun mong ma yin pa nyid yin pas /
des na khyed dbu ma pa'i dpe med pas mi rung ngo zhes zer ba'i phyogs snga ma khong nas dbyung ba de'i lan du /
'dir nus pa yod par ston pa'i rjes su dpag pa med pa'i phyir /
de yod pas bum pa la sogs pa'i dpe med par yang mi 'gyur bas de ni snying po ma yin no zhes bya ba smras so / /
re zhig de dag gis ni /
gal te phung po bdag yin na / /
skye dang 'jig pa can du 'gyur / /
gal te phung po rnams las gzhan / /
phung po'i mtshan nyid med par 'gyur / /
zhes gsungs pas bdag phung po rnams nyid kyang ma yin la /
phung po rnams las gzhan yang ma yin pa'i tshul gyis bdag med par bstan to // //
bam po drug cu pa /
de ltar bdag med par bstan nas /
da ni bdag gi med par bstan par bya ste /
de'i phyogs snga ma bstan pa'i phyir /
bdag tu smra ba dag na re /
bdag ni yod pa kho na yin te bdag gi yod pa'i phyir /
dper na nor yod pa'i phyir nor bdag yod pa bzhin no / /
'di la bdag gi khang khyim dang /
gnas mal dang /
gos zas dang /
lta ba dang nyan pa la sogs pa de dag yod pas de'i phyir bdag ni yod pa kho na yin no zhes zer ro zhes bya ba smras te /
de ni pha rol po dag bdag gi yod pa'i gtan tshigs kyis bdag yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na 'di na nor dbyig la sogs pa yod pa'i phyir /
nor ba dag rnam thos kyi bu la sogs pa dag kyang yod pa de bzhin du /
'di la bdag gi khang khyim la sogs pa yod pa'i phyir bdag kyang yod pa yin pas /
de'i phyir bdag ni yod pa kho na yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa /
'di ltar bdag yod na ni de'i 'di yin no zhes bdag gi yang 'grub par 'gyur ba zhig na /
bdag de ni med par bstan zin pas de'i phyir /
bdag nyid yod pa ma yin na / /
bdag gi yod par ga la 'gyur / /
zhes bya ba smras te /
brtags na de ltar bdag nyid rnam pa thams cad du mi 'thad na /
bdag gi yod par ga la 'gyur /
'di ltar bdag ces bya ba gang yin pa de bdag gi zhes bya na /
bdag de yang med de /
de med na de'i de yin no zhes bya bar ji ltar 'thad par 'gyur te /
de lta bas na bdag gi yang mi 'thad do / /
des na gtan tshigs kyi don ma grub pa nyid do zhes bya bas ni /
de ltar bdag med pas /
bdag gi med pa des na pha rol po dag gi gtan tshigs bdag gi yod pa'i phyir zhes bya ba de'i don ma grub pa nyid do / /
dpe yang med de /
don dam par nor dang nor bdag yod pa nyid du ma grub pa'i phyir ro zhes bya bas ni /
pha rol po dag gi dpe nor yod pa'i phyir /
nor bdag yod pa bzhin no zhes bya ba de ma grub par bstan to / /
don 'gal ba nyid kyang yin te /
bdag tha snyad pa yin par ston pa'i phyir zhes bya ba ni pha rol po dag gis nye bar sbyar ba'i sbyor ba 'di la bdag gi khang khyim dang /
gnas mal dang /
gos zas dang /
lta ba dang /
nyan pa la sogs pa de dag yod pas zhes smras pa des bdag tha snyad pa yin par ston pa'i phyir don dam par bdag yod pa kho nar 'dod pa dang don 'gal ba nyid yin par ston to / /
'dis na de'i 'bras bu yod pa'i phyir dang /
de'i yon tan yod pa'i phyir ro zhes bya ba la sogs pa'i gtan tshigs dag la yang skyon gyis lan btab pa yin no zhes bya ba ni /
sgrub pa snga ma 'dis ni gal te pha rol po dag 'di skad ces /
bdag ni yod pa kho na yin te /
de'i 'bras bu yod pa'i phyir ro / /
'di ltar phyi nang gi dngos po 'di dag thams cad bdag gis byas pa'i 'bras bu yin pa'i phyir /
gal te bdag med du zin na gzhi med pa'i phyir de'i 'bras bu yod par mi 'gyur ro zhes zer ba dang /
de bzhin du bdag ni yod pa kho na yin te /
de'i yon tan yod pa'i phyir ro / /
'di ltar bde ba dang sdug bsngal dang 'dod pa dang sdang ba la sogs pa dag ni bdag gi yon tan yin pa'i phyir te /
gal te bdag med du zin na /
gzhi med pa'i phyir /
de'i yon tan yod par mi 'gyur ro zhes zer ba la sogs pa'i gtan tshigs dag la yang /
bdag nyid yod pa ma yin na /
bdag gi 'bras bu dang yon tan yod par ga la 'gyur te /
des na gtan tshigs kyi don ma grub pa nyid dang dpe med pa dang gtan tshigs kyi don 'gal ba nyid kyang yin no zhes skyon gyis lan gdab par bya'o zhes bya bar sbyar ro / /
de ltar phyi dang nang la bdag dang bdag gir mi lta ba de ni de kho na mthong ba yin te /
rnal 'byor pa de de sgom par byed cing bstan par byed do / /
de sgom par byed cing bstan par byed pa de'i bdag dang bdag gir mngon par zhen pa nye bar zhi bar 'gyur bas /
de'i phyir de ltar rnal 'byor pa yang dag pa nyid so sor rtog pa la brtson pa la /
bdag dang bdag gi zhi ba'i phyir / /
ngar 'dzin nga yir 'dzin med 'gyur / /
zhes bya bas ni /
ji skad bstan pa'i tshul bsgoms pa'i 'bras bu bstan to zhes bya ba smras te /
de ltar bdag dang bdag gir mngon par zhen pa nye bar zhi ba'i phyir de la ngar 'dzin pa dang /
nga yir 'dzin pa med par 'gyur ba ni gang zag bdag med pa bsgoms pa'i 'bras bu yin par bstan to / /
bdag tu smra ba dag kyang phyir zlog par byed de /
bdag ni yod pa kho na yin te /
lus dang dbang po dang blo la sogs pa bdag dang bdag gi med pa rnams la de kho na shes pa yang dag par skyes pa la ngar 'dzin pa med pa dang nga yir 'dzin pa med do snyam pa'i yang dag pa'i lta ba yod pa'i phyir ro / /
mo gsham gyi bu lta bu med pa la ni de lta bu med do / /
thar pa'i gnas skabs gang la ngar 'dzin pa med pa dang /
nga yir 'dzin pa med pa de la ni de ltar shes pa de yod pas de'i phyir bdag ni yod pa kho na yin no zhes bya bas ni pha rol po dag rnal 'byor pa de kho na shes pa la yang dag pa'i lta ba yod pa'i gtan tshigs kyis bdag yod par sgrub cing /
gang gis de ltar yang dag pa ji lta ba bzhin du mthong ba na ngar 'dzin pa dang /
nga yir 'dzin pa med par 'gyur ro zhes bya ba de nyid bdag yin pas de yod pa'i phyir bdag dang bdag gi yang nges pa kho nar yod pa yin no zhes zer ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na mo gsham gyi bu lta bu med pa gang la ngar 'dzin pa med pa dang /
nga yir 'dzin pa med do snyam pa'i yang dag pa'i lta ba med pa de ni yod pa ma yin te /
rnal 'byor pa gang gis lus dang dbang po dang blo la sogs pa bdag dang /
bdag gi med pa rnams la yang dag pa ji lta ba bzhin du mthong ba la ni ngar 'dzin pa med pa dang /
nga yir 'dzin pa med do snyam pa'i yang dag pa'i lta ba yod pa'i phyir /
de ltar thar pa'i gnas skabs gang la ngar 'dzin pa med pa dang /
nga yir 'dzin pa med do snyam pa'i shes pa yod pa de nyid bdag yin pas de yod pa'i phyir bdag dang bdag gi yang nges pa kho nar yod pa yin no zhes zer ro / /
de skad ces zer ba de'i lan du /
'grel pa byed pa nyid kyis 'dir bshad pa /
'phags pa nyan thos 'du byed kyi tshogs gzhan dang gzhan du skyes pa skad cig ma re re la 'jig pa'i ngang can bdag dang bdag gi ba med pa la nges par lta ba la yang bdag ces bya ba'i dngos po med pa'i phyir skye ba dang 'chi ba dang 'di dag ni chos tsam du zad do zhes bya bar lta ba skye ste zhes bya ba la sogs pa smras te /
de ltar ngar 'dzin pa med pa dang /
nga yir 'dzin pa med pa zhes bya ba gang yin pa de yang yod pa ma yin te /
'phags pa nyan thos 'du byed bdag med par mthong ba rnams la yang de ltar 'dzin pa'i lta ba mi skye na /
byang chub sems dpa' chen po chos rnams ngo bo nyid med pa nyid du mthong ba rnams la lta smos kyang ci dgos pas de'i phyir ngar 'dzin pa med pa dang /
nga yir 'dzin pa med do snyam du shes pa gang yin pa de yang yod pa ma yin pas de med pa'i phyir /
bdag dang bdag gi yang med pa kho na yin no zhes ston to / /
ji ltar 'phags pa nyan thos rnams la ngar 'dzin pa dang /
nga yir 'dzin pa med do snyam pa'i lta ba mi skye zhe na /
de'i phyir /
'di ltar bdag ni ngar 'dzin pa'i yul yin pas bdag de med na ngar 'dzin pa de yang mi 'byung la /
ngar 'dzin pa de med pa kho na'i phyir nang dang phyi rol gyi dngos po gang la yang nga yir 'dzin pa mi 'thad pa'i phyir ngar 'dzin pa med cing nga yir 'dzin pa med de tha snyad kyi brdar bya ba ma gtogs par nga zhes bya ba rang gi ngo bo nyid nges pa skye bar mi 'gyur na zhes bya ba smras so / /
byang chub sems dpa' chen po chos rnams ngo bo nyid med pa nyid du mthong ba rnams lta la de med pa smos kyang ci dgos par bstan pa'i phyir /
byang chub sems dpa' chen po 'du byed skye ba med par lta ba rnam par mi rtog pa'i shes rab kyis spyod pa la gnas pa rnams lta la smos kyang ci dgos pas zhes bya ba smras so / /
de ltar de kho na rtogs pa rnams la ngar 'dzin pa med pa dang nga yir 'dzin pa med do snyam pa'i 'dzin pa de yang med pa de'i phyir /
ngar 'dzin nga yir 'dzin med gang / /
de yang yod pa ma yin te / /
zhes bya ba gsungs te /
bdag la sogs pa dag btags par yod pa'i phyir dang /
gang zag gi nye bar len pa skye ba med pa'i phyir ro zhes bya bar dgongs so zhes bya ba smras te /
bdag dang bdag gi zhes bya bdag ni kun rdzob tu btags pa yod pa'i phyir don dam par med pas ngar 'dzin pa med cing nga yir 'dzin pa med do snyam pa'i 'dzin pa gang yin pa de yang med do zhes bya bar dgongs so / /
gzhan yang ngar 'dzin pa med pa dang /
nga yir 'dzin pa med do snyam du 'dzin pa gang yin pa de ni /
gang zag gi nye bar len pa phung po rnams la brten nas gdags pa yin na /
gang zag gi nye bar len pa phung po rnams ni don dam par skye ba med pa'i phyir de dag la ngar 'dzin pa med pa dang nga yir 'dzin pa med do snyam du 'dzin pa gang yin pa de yang med do zhes bya bar dgongs so / /
de nyid yod pa ma yin pas rab rib can dbang po nyams pa skra shad dang sbrang bu la sogs pa yang dag pa ma yin pa mthong ba ltar /
ngar 'dzin nga yir 'dzin med par / /
gang gis mthong bas mi mthong ngo / /
yod pa dang med par mthong ba ni log par lta ba mchog tu 'dzin pa yin pa'i phyir ro zhes bya bar dgongs so zhes bya bas ni /
de ltar ngar 'dzin pa med do snyam du 'dzin pa gang yin pa de nyid yod pa ma yin pas /
gang gis rab rib can dbang po nyams pas skra shad dang sbrang bu la sogs pa yang dag pa ma yin pa mthong ba ltar /
ngar 'dzin pa dang /
nga yir 'dzin pa med do snyam du 'dzin pa yod par mthong ba log par lta bas blo gros kyi mig nyams pa des ni de kho na mi mthong ngo zhes bstan te /
ngar 'dzin pa dang /
nga yir 'dzin pa med par yang lta la /
de med par shes pa yod par yang lta ba ni /
log par lta ba mchog tu 'dzin pa yin pa'i phyir ro zhes bya bar dgongs so / /
des na gtan tshigs kyi don ma grub pa nyid de /
ngar 'dzin pa dang nga yir 'dzin pa'i rgyur gyur pa'i bdag yod pa'i phyir ro zhes bya bas ni /
sngar pha rol po dag na re /
bdag ni yod pa kho na yin te /
lus dang dbang po dang blo la sogs pa bdag dang bdag gi med pa rnams la de kho na shes pa yang dag par skyes pa la ngar 'dzin pa med pa dang /
nga yir 'dzin pa med do snyam pa'i yang dag pa'i lta ba yod pa'i phyir ro zhes zer ba'i gtan tshigs de'i don ma grub pa nyid du bstan te /
ci'i phyir zhe na /
ngar 'dzin pa med pa dang nga yir 'dzin pa med do snyam du shes pa yod par 'dod pa de la ngar 'dzin pa dang nga yir 'dzin pa'i rgyur gyur pa'i bdag tu 'dzin pa yod pa'i phyir /
des na de ngar 'dzin pa med pa dang /
nga yir 'dzin pa med pa'i yang dag pa'i lta ba ma yin pa'i phyir ro / /
don rang la ma grub pa nyid kyang yin te /
ngar 'dzin pa dang nga yir 'dzin pa med do zhes bya ba rang gi ngo bo nyid du nges pa ma grub pa'i phyir ro zhes bya bas ni /
pha rol po dag gi gtan tshigs de rang la ma grub pa nyid yin par bstan te /
ci'i phyir zhe na /
pha rol po dag ngar 'dzin pa dang nga yir 'dzin pa med do snyam du shes pa yod par 'dod pa de la ngar 'dzin pa dang nga yir 'dzin pa'i rgyur gyur pa'i bdag tu 'dzin pa yod pas ngar 'dzin pa dang nga yir 'dzin pa med do zhes bya ba rang gi ngo bo nyid du nges pa ma grub pa'i phyir ro / /
gal te nang gi byed pa bdag med pa la bdag med par lta bas ngar 'dzin pa ldog pa'i phyir dang /
yid bdag ma yin pa gang gzhan gyi don lus dang dbang po'i yul dag la nga yir 'dzin pa mi 'jug pa'i phyir skyon med do zhe na zhes bya ba ni /
sngar dbu ma pas /
ngar 'dzin nga yir 'dzin med gang / /
de yang yod pa ma yin te / /
zhes bya bas rnal 'byor pa dag bdag dang bdag gi zhi ba'i phyir ngar 'dzin pa dang /
nga yir 'dzin pa med par gyur pa la ngar 'dzin pa med pa dang nga yir 'dzin pa med do snyam du shes pa gang yin pa de yang yod pa ma yin pas ngar 'dzin pa med pa dang /
nga yir 'dzin pa med par gang gis mthong ba log par lta bas blo gros kyi mig nyams pa des ni de kho na mi mthong ngo zhes bshad pa de la /
'dir grangs can dag 'di skad ces kho bo cag gi grub pa'i mtha' las ngar 'dzin pa med pa dang nga yir 'dzin pa med pa'i bdag ngo bo nyid kyis grub pa yod pas /
des na ngar 'dzin pa med pa dang nga yir 'dzin pa med do snyam du shes pa'i bdag kyang yod la /
des de kho na yang mthong bar 'gyur bas /
khyed dbu ma pas ji skad smras pa'i skyon de kho bo cag gi phyogs la med do zhes zer ba'i tshig yin te /
de dag na re gang gi phyir rang bzhin gyi char gtogs pa'i dbang po la sogs pa nang gi byed pa bdag med pa'i yul la blos bdag med par lta ba ngar 'dzin pa ldog pa'i phyir /
ngar 'dzin pa med la /
yid bdag ma yin pa blo'i char gtogs pa yang rang las gzhan pa skyes bu gzhan gyi don lus dang dbang po'i yul dag la dmigs par byed pa na 'di ni nga'i ma yin gyi skyes bu gzhan gyi yin no snyam pas nga yir 'dzin pa mi 'jug pa'i phyir nga yir 'dzin pa yang med pas /
de ltar ngar 'dzin pa med pa dang nga yir 'dzin pa med pa'i bdag shes pa yod pa nyid ces bya ba skyes bu'i ngo bo nyid gang yin pa de yang yod la /
des de kho na yang mthong bar 'gyur bas khyed dbu ma pas ji skad smras pa'i skyon de kho bo cag gi phyogs la med do zhes zer ro / /
de skad ces zer ba de'i lan du 'dir 'grel pa byed pa nyid kyis /
bdag la bdag tu lta ba la ngar 'dzin pa don ji lta ba bzhin du yod pa'i phyir dang /
de'i don byed pa dang rten sgra la sogs pa dag la nga yir 'dzin pa 'jug pa mi ldog pa'i phyir /
ngar 'dzin pa med pa dang nga yir 'dzin pa med pa nyid du ma grub pas de ni lan ma yin te zhes bya ba smras te /
gal te bdag shes pa yod pa nyid ces bya ba skyes bu'i ngo bo nyid de yod par gyur na /
bdag de la bdag tu lta ba la ngar 'dzin pa don ji lta ba bzhin du yod pa'i phyir ngar 'dzin pa med pa nyid du ma grub pa dang /
skyes bu'i de'i don rang bzhin gyi char gtogs pa'i dbang po la sogs pa nang gi byed pa dang byed pa'i rten sgra la sogs pa de tsam dag la skyes bu de'i nga yir 'dzin pa 'jug pa mi ldog pa'i phyir /
nga yir 'dzin pa yang med pa nyid du ma grub pas ngar 'dzin pa dang nga yir 'dzin pa med pa ma yin pa'i phyir skyon snga ma de nyid so na gnas bzhin pas grangs can dag gi tshig de ni kho bo'i lan ma yin no / /
don de nyid kyi khungs slob dpon 'phags pa lhas mdzad pa bstan pa'i phyir /
de ltar yang /
gal te bdag ces bya ba yod / /
bdag med ces bya de mi rigs / /
yang na de nyid rtogs pa'am / /
mya ngan 'da' ba des brdzun 'gyur / /
zhes gsungs so zhes bya ba smras te /
gal te bdag ces bya ba yod par gyur na ni bdag med pa zhes bya ba de mi rigs pas /
ngar 'dzin pa ldog par mi 'gyur ro / /
'on te ngar 'dzin pa ldog par 'dod na ni /
des na yang na de nyid rtogs pa zhes bya ba'i bdag yod par gzhan gyis yongs su btags pa de nges par brdzun par 'gyur ro / /
'on te de nyid rtogs pa zhes bya ba'i bdag yod par gzhan gyis yongs su btags pa nges pa de nges par mi brdzun par yod par 'dod na ni /
de la thar pa mi srid pas / /
des na yang na pha rol po dag bdag ces bya ba mya ngan las 'da' bar 'dod pa de nges par brdzun par 'gyur ro zhes gsungs so / /
'dir grangs can dag las kha cig ni rang bzhin thar par smra la /
kha cig ni skyes bu thar par smras te zhes bya bas ni /
sngar slob dpon 'phags pa lhas /
mya ngan 'da' ba nges brdzun 'gyur / /
zhes gsungs pas /
'on te de nyid rtogs pa zhes bya ba'i bdag yod par gzhan gyis yongs su btags pa de nges par mi brdzun par yod par 'dod na ni /
de la thar pa mi srid pas /
des na yang na pha rol po dag bdag ces bya ba mya ngan las 'da' bar 'dod pa de nges par brdzun par 'gyur ro zhes bshad pa de la /
'dir grangs can dag bdag yod kyang de la thar pa srid pas bdag ces bya ba mya ngan las 'da' bar 'gyur ro zhes zer ba'i gzhung ston te /
de la grangs can dag mya ngan las 'da' bar 'dod pa de yang kha cig ni rang bzhin thar par smra la /
kha cig ni skyes bu thar par smra ba'i gzhung gnyis yod par ston to / /
de la re zhig gang dag /
rang bzhin sna tshogs rten can ni / /
'khor dang 'ching dang thar bar 'gyur / /
zhes bya bas ni /
rang bzhin thar par smra ba'i gzhung ston te /
de yang grangs can rang bzhin thar par smra ba dag gi gzhung /
gser bdun cu pa zhes bya ba las tshigs su bcad pa de skad ces 'byung ste /
rang bzhin sna tshogs rten can zhes bya ba ni rang bzhin zhes bya ba snying stobs dang /
rdul dang /
mun pa'i yon tan gsum cha mnyam par gyur pa de ni blo'i dbang po lnga dang /
las kyi dbang po lnga dang /
yid kyi dbang po dang /
de tsam lnga la sogs pa 'gro ba dang mi 'gro ba rnam pa sna tshogs kyi rten yin zhing /
de la sna tshogs rten pa dag yod pas sna tshogs rten can zhes bya'o / /
'khor dang 'ching dang thar par 'gyur / /
zhes bya ba ni de ltar rang bzhin sna tshogs rten can de ni gang gi tshe 'gro ba lnga po dag tu 'khor bar 'gyur ba de'i tshe na ni 'khor bar 'gyur ba yin la /
gang gi tshe rang bzhin long ba grum po'i don la 'jug pa bzhin du skyes bu'i don la lus dang dbang po dang yul dag la 'jug pa de'i tshe na ni 'ching bar 'gyur ba yin la /
gang gi tshe rang bzhin de skyes bu'i don las ldog pa de'i tshe na ni thar par 'gyur ba yin te /
'di ltar rang bzhin ni byed pa po yin pas bya ba dang ldan pa'i phyir 'khor ba dang 'ching ba dang /
thar par yang 'gyur gyi skyes bu ni za ba po yin pas bya ba dang mi ldan pa'i phyir 'khor ba dang 'ching ba dang thar par yang mi 'gyur ro / /
de ltar rang bzhin thar par 'gyur ba de mya ngan las 'da' bar smra ste /
'di la grangs can dag rang bzhin thar par 'dod pa'i gzhung ni /
gang gi tshe blo la 'ba' zhig pa nyid kyi shes pa skyes pa de'i tshe na blo nyid thar par 'gyur te /
de yang ji srid du blos blo bdag kyang gzhan la snying stobs dang rdul dang mun pa'i rang bzhin yang gzhan no snyam du mi shes pa de srid du ni 'ba' zhig pa nyid kyi shes pa mi skye bas 'ching ba yin gyi /
gang gi tshe blos blo bdag kyang gzhan la snying stobs dang rdul dang mun pa'i rang bzhin yang gzhan yin no snyam du shes pa de'i tshe na ni 'ba' zhig pa nyid kyi shes pa skye bas blo nyid thar par 'gyur bas /
de la rang bzhin thar par 'gyur ba de mya ngan las 'da'o zhes zer ro / /
de skad ces zer ba de dag gi gzhung mi 'thad par sun dbyung ba'i phyir /
'dir 'grel pa byed pa nyid kyis /
de dag gi bdag kyang gzhan la rang bzhin no snyam pa'i blo ni log par lta ba yin te zhes bya ba smras te /
des na grangs can de dag gi blo bdag kyang gzhan la /
rang bzhin yang gzhan no snyam pa'i blo de ni log par lta ba yin te /
'ba' zhig nyid kyi shes pa skye ba'i rgyu ma yin pas /
de ni 'ching ba'i rgyu yin gyi thar pa'i rgyu ma yin pa'i phyir de la thar pa med do / /
ci'i phyir bdag kyang gzhan la rang bzhin yang gzhan no snyam pa'i blo de log par lta ba yin zhe na /
de'i phyir /
de las gzhan ma yin pa'i phyir ro zhes bya ba smras te /
gang gi phyir blo ni rang bzhin de las gzhan ma yin pa de'i phyir bdag kyang gzhan la rang bzhin yang gzhan no snyam pa'i blo de log par lta ba yin te /
ji ltar blo rang bzhin las gzhan ma yin zhe na /
grangs can dag nyid kyi gzhung las rang bzhin las chen po 'byung zhing de las nga rgyal 'byung /
de las dbang po dang /
yid dang /
de tsam dag 'byung ngo / /
blo ni rang bzhin gyi ngo bo nyid yin par 'dod pas de'i phyir blo bdag kyang gzhan la /
snying stobs dang rdul dang mun pa'i yon tan cha mnyam pa zhes bya ba'i rang bzhin yang gzhan no snyam pa'i blo log par lta ba de ni 'ba' zhig pa nyid kyi shes pa skye ba'i rgyu ma yin pas de ni 'ching ba'i rgyu yin gyi thar pa'i rgyu ma yin pa'i phyir de la thar pa med do / /
ci ste grangs can dag 'di skad ces blo de la bdag kyang gzhan la rang bzhin yang gzhan no snyam pa'i shes pa tha dad pa med kyang rang bzhin gyis skyes bu gcig thar par byas pa na rang bzhin nyid kyang thar par 'gyur te /
kho bo cag gi gzhung las rang bzhin ni bro gar mkhan dang 'dra ste /
ji ltar bro gar mkhan gyis /
bro gar gyis grong gcig gi don byas nas grong gzhan dga' bar bya ba'i phyir grong gzhan dag tu yang rgyu zhing 'gro ba de bzhin du /
rang bzhin yang skyes bu gcig thar par byas nas yang skyes bu gzhan dag thar par bya ba'i phyir skyes bu gzhan dag gi don la 'jug cing 'gro'o zhes 'byung bas rang bzhin la thar pa yod do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis thar par gyur na yang skyes bu du ma dag gi thun mong yin pa'i phyir /
don ma byas pa'i skyes bu dag gi phyir 'jug pas thar pa med do zhes bya ba smras te /
de ltar na rang bzhin des skyes bu gcig thar par gyur na yang de skyes bu du ma dag gi thun mong yin pa'i phyir don ma byas pa'i skyes bu dag gi phyir 'jug pas /
skyes bu dag la mtha' med pa'i phyir rang bzhin de la nam yang thar pa med do / /
re zhig de dag gis ni rang bzhin thar par smra ba'i gzhung mi 'thad par bstan to / /
da ni skyes bu thar par smra ba'i gzhung mi 'thad par bstan pa'i phyir /
gang dag skyes bu'i dbang du byas pa'i 'ching bas sngar bcings pa thar par gyur par smra ba zhes bya ba smras te /
des ni skyes bu thar par smra ba'i gzhung ston te /
de yang grangs can skyes bu thar par smra ba dag gi gzhung las 'di skad ces /
gal te skyes bu med na rang bzhin skyes bu'i don la 'jug par mi 'gyur bas de'i phyir rang bzhin skyes bu'i don la 'jug cing rang bzhin skyes bu'i 'ching ba yin pa ni skyes bu'i dbang du byas pa'i 'ching ba zhes bya ste /
'di ltar rang bzhin ni 'ching ba yin pas /
de bdag nyid kyis bdag nyid 'ching bar mi byed kyi gzhan 'ching bar byed de /
des bcing bar bya ba gzhan de ni skyes bu yin pas skyes bu ni rang bzhin gyis bcings so / /
de ltar skyes bu'i dbang du byas pa'i rang bzhin gyis 'ching bas sngar bcings pa'i skyes bu de ni phyis thar par 'gyur ro / /
de la ji ltar na skyes bu'i dbang du byas pa'i rang bzhin gyi 'ching bas skyes bu de sngar bcings she na /
sngon ji srid du rang bzhin gyi char gtogs pa'i blo des blo bdag kyang gzhan la snying stobs dang rdul dang mun pa'i rang bzhin yang gzhan no snyam du mi shes pa de srid du ni blo de la 'ba' zhig pa nyid kyi shes pa mi skye bas blo nyid bcings pa yin la /
blo bcings pa des dper na gzugs la brten te gzugs brnyan 'byung ba bzhin du skyes bu yang 'ching bar byed pas /
de ni skyes bu'i dbang du byas pa'i rang bzhin gyi 'ching bas skyes bu sngar bcings pa yin no / /
ji ltar na skyes bu'i dbang du byas pa'i rang bzhin gyi 'ching bas sngar bcings pa'i skyes bu de phyis thar par 'gyur zhe na /
gang gi tshe rang bzhin gyi char gtogs pa'i blo des blo bdag kyang gzhan la /
snying stobs dang rdul dang mun pa'i rang bzhin yang gzhan no snyam du shes pa de'i tshe na blo de la 'ba' zhig pa nyid kyi shes pa skye bas blo nyid thar pa yin la /
blo thar pa des dper na gzugs la brten nas gzugs brnyan 'byung ba bzhin du skyes bu yang thar par byed pas de ltar blos bdag nyid kyang gzhan la rang bzhin yang gzhan yin no snyam du shes pas bdag nyid thar pa gzugs lta bu de la brten nas skyes bu la yang de ltar shes pa gzugs brnyan lta bu skye zhing skyes bu thar par 'gyur ba ni /
skyes bu'i dbang du byas pa'i rang bzhin gyi 'ching bas sngar bcings pa'i skyes bu phyis thar pa zhes bya ste /
de ltar skyes bu thar par 'gyur ba de mya ngan las 'da'o zhes zer ro / /
de skad ces zer ba de dag gi gzhung mi 'thad par sun dbyung ba'i phyir 'dir 'grel pa byed pa nyid kyis /
de dag gi bdag kyang gzhan la rang bzhin yang gzhan no snyam du blo nges par byas pa yang skyes bu snga phyi'i khyad par ma skyes pa la gang gis bcings pa dang thar pa zhes bya bar brjod pa'i khyad par med do zhes bya ba smras te /
grangs can dag gi blo gzugs lta bus bdag kyang gzhan la rang bzhin yang gzhan no snyam du nges par byas te bdag nyid thar pas skyes bu gzugs brnyan lta bu yang thar par 'gyur ro zhes bya ba yang /
grangs can bdag nyid kyis gzhung las skyes bu ni rtag pa mi 'gyur ba snga phyi'i khyad par ma skyes pa yin par 'dod pas des na rang bzhin gyis char gtogs pa'i blos bdag kyang gzhan la rang bzhin yang gzhan no snyam du nges par byas su zin kyang /
skyes bu rtag pa mi 'gyur ba snga phyi'i khyad par ma skyes pa la gnas skabs gang gis bcings pa zhes bya bar brjod pa'i khyad par dang /
gnas skabs gang gis thar pa zhes bya bar brjod pa'i khyad par dmigs su med pas de'i phyir gzugs dang gzugs brnyan gyi tshul ltar rang bzhin thar pas skyes bu thar par mi 'gyur bas skyes bu la thar pa med do / /
gal te 'dir grangs can dag 'di skad ces kho bo cag gi grub pa'i mtha' la yongs su gyur pa zhes bya ba'i chos yod pas /
des dper na gser gyi rang bzhin mi 'gyur yang gdu bu dang dpung rgyan la sogs pa'i dbyings yongs su 'gyur ba bzhin du skyes bu'i rang bzhin mi 'gyur yang blos bdag kyang gzhan la rang bzhin yang gzhan no snyam du nges par byas te thar par gyur pa na skyes bu yang de'i rnam par yongs su 'gyur ba'i phyir skyes bu thar bar 'gyur ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
gal te yongs su 'gyur na yang /
yongs su 'gyur ba'i phyir shes pa yod pa nyid ma yin pa'i skyon du 'gyur ro zhes bya ba smras te /
gang gi phyir yongs su 'gyur ba zhes bya ba ni mi rtag pa ste /
rang bzhin gyi chos yin gyi /
skyes bu'i chos ma yin pa de'i phyir /
gal te skyes bu de yongs su 'gyur na yongs su 'gyur ba'i phyir shes pa yod pa nyid ma yin pa'i skyon du 'gyur bas de yang mi rung ngo / /
gal te 'dir grangs can dag 'di skad ces dper na gzugs yod pa tsam gyis gzugs brnyan 'byung ba de bzhin du blo yod pa tsam gyis skyes bu la 'ba' zhig pa nyid kyi shes pa skye bar 'gyur te /
de yang gang gi tshe rang bzhin gyi char gtogs pa'i nang gi byed pa'i blo la snying stobs dang /
rdul dang /
mun pa'i yon tan gsum las snying stobs shas che bar gyur pa na blo de la bdag kyang gzhan la rang bzhin yang gzhan no snyam du shes pa'i nges pa skye bar 'gyur zhing de ltar blo la nges pa skyes pa yod pa tsam gyis dper na gzugs yod na gzugs brnyan 'byung ba bzhin du skyes bu la yang 'ba' zhig pa nyid kyi shes pa skye bar 'gyur bas skyes bu la thar pa yod do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
ci ste yod pa tsam gyis phan 'dogs pa nyid kyis nang gi byed pa snying stobs shas che bar gyur pa na gzugs brnyan 'byung ba'i rgyu nyid kyis bdag kyang gzhan la rang bzhin yang gzhan no snyam du nges par gyur na yang /
de lta na yang nang gi byed pa la bye brag yod par zad kyi skyes bu la bye brag med pas thar pa med do zhes bya ba smras te /
de lta na yang rang bzhin gyi char gtogs pa'i nang gi byed pa po'i blo la bdag kyang gzhan la /
rang bzhin yang gzhan no snyam du shes pa'i bye brag yod par zad kyi /
skyes bu la bye brag med pas thar pa yang med do / /
gal te 'dir grangs can dag 'di skad ces kho bo cag gi grub pa'i mtha' las gzugs las gzugs brnyan 'byung ba bzhin du rang bzhin gyi char gtogs pa'i blo nges pa skye ste /
sngar bcings pa'i gnas skabs las phyis thar pa'i gnas skabs kyi bye brag yod pa la brten nas /
skyes bu la yang bye brag yod par 'dod pas skyes bu thar pa yod do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
bye brag yod na yang skyon snga ma bzhin du 'gyur ro zhes bya ba smras te /
skyes bu la bye brag yod na 'gyur ba yin pa'i phyir rtag pa nyid med pas shes pa yod pa nyid ma yin pa'i skyon snga ma bzhin du 'gyur bas de yang mi rung yang gzhan yang bdag kyang gzhan la rang bzhin yang gzhan no snyam du shes pa bzlog pa yod kyang /
skyes bu la shes pa bzlog pa mi skye ba'i phyir ro zhes bya bas ni /
yang gzhan yang grangs can dag zer ba ltar rang bzhin gyi char gtogs pa'i blo de la blo bdag kyang gzhan la /
snying stobs dang /
rdul dang /
mun pa'i yon tan gsum cha mnyam pa'i rang bzhin yang gzhan no snyam du shes pa skyes pa'i dus na /
blo de la bcings pa'i gnas skabs kyi sems las bzlog pa rnam par grol ba'i gnas skabs kyi sems skye zhing shes pa bzlog pa de yod kyang skyes bu rtag pa mi 'gyur ba snga phyi'i khyad par ma skyes pa de la shes pa bzlog pa mi skye ba'i phyir des na skyes bu de la sngon bcings pa'i gnas skabs kyi sems las bzlog pa rnam par grol ba'i gnas skabs kyi sems kyi khyad par 'ga' yang mi skye bas de lta na yang skyes bu la thar pa med do / /
khyed rgya'i gzugs brnyan 'byung ba'i tshul gyis thar pa 'dod pa de la yang zhes bya bas ni /
grangs can dag rgya'i gzugs la brten nas 'bur gyi gzugs brnyan 'byung ba'i tshul bzhin du gang gi tshe rang bzhin gyi char gtogs pa'i blo des blo bdag kyang gzhan la snying stobs dang /
rdul dang /
mun pa'i rang bzhin yang gzhan no snyam du shes pa de'i tshe na /
blo de la 'ba' zhig pa nyid kyi shes pa skye bas blo nyid thar pa yin la /
blo thar pa rgya'i gzugs lta bu de la brten nas skyes bu la yang 'bur gyi gzugs brnyan lta bu'i 'ba' zhig pa'i shes pa skye ba'i tshul gyis skyes bu la yang thar pa yod par 'dod pa'i tshul de mi 'thad par sun 'byin pa ston to / /
ji ltar de mi 'thad ce na /
de'i phyir /
skyes bu la 'gyur ba med pa'i phyir snga nas ma bzlog pa yin pa la phyis kyang shes pa ma nor ba skye mi srid de /
ma bzlog pa'i phyir /
dper na phyi ma bzhin pas thar pa med do zhes bya ba smras te /
des ni skyes bu ni rtag pa 'gyur ba med pa'i phyir rang bzhin dang mtshan nyid tha dad pa nyid yin pas snga nas bcings pa'i gnas skabs kyi sems las ma bzlog cing rnam par grol ba'i gnas skabs kyi sems ma skyes pa yin pas de ltar skyes bu la 'gyur ba med pa'i phyir snga nas ma bzlog pa yin pa de la /
phyis kyang 'ba' zhig pa nyid kyi shes pa ma nor ba skye mi srid de /
snga nas ma bzlog pa yin pa'i phyir dper na rnam par grol ba'i gnas skabs phyi ma rnam par grol zin pa la yang 'ba' zhig pa nyid kyi shes pa ma nor ba skye mi srid pa bzhin pas de'i phyir rgya'i gzugs la brten nas 'bur gyi gzugs brnyan 'byung ba'i tshul bzhin du gang gi tshe rang bzhin gyi char gtogs pa'i blo bdag kyang gzhan la snying stobs dang /
rdul dang /
mun pa'i rang bzhin yang gzhan no snyam du shes pa de'i tshe na blo de la 'ba' zhig pa nyid kyi shes pa skye bas blo nyid thar pa yin la /
blo thar pa rgya'i gzugs lta bu de la brten nas skyes bu la yang 'bur gyi gzugs brnyan lta bu'i 'ba' zhig pa nyid kyi shes pa skye ba'i tshul gyis skyes bu la yang thar pa yod par 'dod pa'i tshul de mi 'thad pas skyes bu la thar pa med do zhes ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na sngon rnam par ma grol ba'i gnas skabs la ltos te /
rnam par grol ba'i gnas skabs phyi ma rnam par grol zin pa ni /
rnam par grol ba tshun chad nas bcings pa'i gnas skabs kyi sems las ma bzlog cing rnam par grol ba'i gnas skabs kyi sems gzhan ma skyes pa'i tshul gyis snga nas ma bzlog pa yin pa'i phyir /
de la phyis kyang 'ba' zhig pa nyid kyi shes pa ma nor ba skye mi srid pas /
de la thar pa med pa de bzhin du grangs can dag gis brtags pa'i skyes bu rtag pa 'gyur ba med pa rang bzhin dang mtshan nyid tha dad pa nyid yin pa snga nas bcings pa'i gnas skabs kyi sems las ma bzlog cing rnam par grol ba'i gnas skabs kyi sems ma skyes pa'i tshul gyis snga nas ma bzlog pa yin pa de yang bcings pa'i gnas skabs kyi sems las ma bzlog cing rnam par grol ba'i gnas skabs kyi sems gzhan ma skyes pa'i tshul gyis snga nas ma bzlog pa yin pa'i phyir de la phyis kyang 'ba' zhig pa nyid kyi shes pa ma nor ba skye mi srid pas /
de la thar pa med do / /
gal te 'dir grangs can dag 'di skad ces kho bo cag rgya'i gzugs brnyan 'byung ba'i tshul gyis skyes bu la thar pa yod par 'dod pas /
des na skyes bu snga nas ma bzlog pa yin yang phyis de blo rgya'i gzugs lta bu la brten nas skyes bu la yang 'ba' zhig pa nyid kyi shes pa ma nor ba 'bur gyi gzugs brnyan lta bu skye ba'i tshul gyis skyes bu la thar pa yod par 'gyur bas khyed kyi sgrub pa snga ma de dag kho bo cag gi phyogs la mi gnod do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
shes pa skyes nas yang 'gyur ba'i phyir shes pa yod pa nyid ma yin pa la sogs pa'i skyon du thal bar 'gyur ro zhes bya ba smras te /
de ltar sngon 'ba' zhig pa nyid kyi shes pa ma nor ba ma skyes pa las phyis skyes par gyur na /
de lta na skyes bu la 'gyur ba yod pa'i phyir shes pa yod pa nyid ma yin pa dang /
mi rtag pa dang /
bya ba dang bcas pa nyid la sogs pa'i skyon du thal bar 'gyur bas de yang mi rung ngo / /
'dir gal te grangs can dag 'di skad ces gang gi tshe /
mig la sogs pa nang gi byed pa rang bzhin gyi char gtogs pa dag gi chos gzugs 'dzin pa la sogs pa dag skye ba med par mthong ba de'i tshe na nang gi byed pa rnams yul la mi 'jug pa gang yin pa de nyid thar pa yin la /
de'i tshe na skyes bu yang zhar la thar bas de'i phyir skyes bu la yang thar pa yod do zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis byed po'i chos 'dzin pa la sogs pa dag ni /
rje dpon rgyal ba bzhin du skyes bu la nye bar btags pa'i phyir /
thar pa nye bar btags pa yin no zhes bya ba smras te /
de ltar gang gi tshe mig la sogs pa nang gi byed pa rang bzhin gyi char gtogs pa dag gi chos gzugs 'dzin pa la sogs pa dag skye ba med par mthong bas de'i tshe na /
nang gi byed pa rnams yul la mi 'jug pa gang yin pa de nyid thar pa yin la /
de'i tshe na skyes bu yang zhar la thar pa 'dod na de ltar byed po'i chos 'dzin pa la sogs pa dag thar pas skyes bu thar par 'dod pa de ni dper na g.yog 'khor dag gis pha rol gyi yul 'khor las rgyal bar byas pa rje dpon la nye bar btags te /
rje dpon rgyal bar gyur to zhes zer ba ni rje dpon la nye bar btags pa'i phyir rgyal ba de rje dpon dngos kyi ma yin pa de bzhin du byed po'i chos 'dzin pa la sogs pa dag thar par gyur pa skyes bu la nye bar btags te skyes bu thar par 'dod pa de yang skyes bu la nye bar btags pa'i phyir /
thar pa de skyes bu dngos kyi ma yin pas skyes bu la thar pa med do / /
de ltar rang bzhin yang thar par mi 'thad la /
skyes bu yang thar par mi 'thad pa de'i phyir /
slob dpon 'phags pa lhas /
gal te bdag ces bya ba yod / /
bdag med ces bya de mi rigs / /
yang na de nyid rtogs pa'am / /
mya ngan 'da' ba nges brdzun 'gyur / /
zhes gsungs pas grub po / /
zhar la bshad pas chog gi skabs nyid dpyad par bya'o zhes bya ba ni /
brtag pa gong ma'i mjug bsdu ba dang /
'og ma'i mgo 'dren pa'i tshig yin no /
de ltar nang dang phyi rol gyi skye mched rnams kyi de kho na nyid rtogs par byed pa la brtson pa'i rnal 'byor pa des de dag stong pa nyid du rtogs pa'i phyir /
nang dang phyi rol nyid dag la / /
bdag dang bdag gi zad gyur na / /
nye bar len pa 'gag 'gyur zhing / /
de zad pas na skye ba zad / /
ces bya bas ni de ltar rnal 'byor pa gang zag bdag med pa'i de kho na mthong bar 'dod pa yongs su rtogs pa dang ldan pas phyi dang nang gi 'du byed rnams la bdag dang bdag gir 'dzin pa med par gyur pa /
gang zag bdag med par chud pa'i 'bras bu ston te /
de ltar nang dang phyi rol nyid dag la de'i bdag ces bya ba dang bdag gi zhes bya ba de la log par 'dzin pa zad par gyur na /
nye bar len par byed pa dang nye bar blang bar bya ba med pas nye bar len pa rnam pa bzhi yang 'gag par 'gyur zhing /
nye bar len pa 'gags pas srid pa 'gag /
srid pa 'gags pas skye ba zad par gyur pa de ni thar pa zhes bya ste /
de nyid gang zag bdag med pa'i de kho na rtogs pa'i 'bras bu yin no zhes bya bar sbyar ro / /
de nyid bye brag tu bshad pa bstan pa'i phyir /
de ltar nang dang phyi rol nyid dag la de'i bdag ces bya ba dang /
bdag gi zhes bya bar de dag la log par 'dzin pa zad par gyur na /
'dod pa dang /
lta ba dang /
tshul khrims dang /
brtul zhugs dang /
bdag tu smra ba zhes bya ba nye bar len pa rnam pa bzhi 'gag par 'gyur te /
de la re zhig bdag med pa nyid du mthong bas ni bdag tu smra ba'i nye bar len pa spong bar 'gyur la /
de spangs pas nye bar len pa lhag ma rnams kyang spong bar 'gyur te /
de dag ni bdag tu smra ba nye bar len pa'i skye gnas can yin pa'i phyir ro / /
nye bar len pa 'gag pa'i phyir de'i skye gnas las byung ba'i srid pa zad par 'gyur bas de zad pas na skye ba zad de /
de ni thar pa zhes bya'o zhes bya ba smras te /
de ni gang zag bdag med pa'i de kho na rtogs pa'i 'bras bu yin no / /
de nyid bstan pa'i phyir /
thar pa de yang gang zag bdag med pa mthong ba'i phyir 'phags pa nyan thos dang rang sangs rgyas kyi yin no zhes bya ba smras te /
sangs rgyas kyi theg pas 'gro ba rnams kyi ni nyon mongs pa'i sgrib pa spangs pa dang /
shes bya'i sgrib pa spangs pas 'thob ste /
nyon mongs pa'i sgrib pa spong ba'i thabs ni ji skad bstan pa de dag yin no zhes bya bas ni sangs rgyas nyid kyi thar pa ni /
sgrib pa rnam gnyis spangs pas 'thob po zhes khyad par du bstan cing /
nyon mongs pa'i sgrib pa spong ba'i thabs ni theg pa gsum char gyi yang thun mong yin te /
de ni 'di yan chad du ji skad bstan pa de dag yin no zhes bstan to / /
de ltar re zhig gzhan gyis smras pa'i sgrub pa bstsal ba dang /
bdag nyid kyis sgrub pa kha na ma tho ba med pa bstan pas gang zag bdag med pa bstan to / /
da ni gzhan gyis smras pa'i sgrub pa bstsal ba dang /
bdag nyid kyi sgrub pa kha na ma tho ba med par bstan pas chos bdag med pa bstan par bya ste /
chos bdag med pas ni shes bya'i sgrib pa spong zhing /
bla na med pa'i ye shes thob pas de ni nyan thos la sogs pa dang thun mong ma yin te /
de thob pa'i thabs bstan pa'i phyir /
shes bya'i sgrib pa spang ba'i phyir ni 'di bshad de /
las dang nyon mongs zad pas thar / /
las dang nyon mongs rnam rtog las / /
de dag spros las spros pa ni / /
stong pa nyid kyis 'gag par 'gyur / /
zhes bya ba'i skabs smras te /
'di la las dang nyon mongs pa dag ni skye ba'i rgyu yin pa'i phyir /
las dang nyon mongs pa zad pas thar pa zhes bya'o / /
las dang nyon mongs pa de dag kyang yang dag pa ma yin pa'i rnam par rtog pa las byung ba yin gyi /
ngo bo nyid kyis yod pa ni ma yin no / /
de la nyon mongs pa ni tshul bzhin ma yin par rnam par rtog pa las byung ba yin te /
ji ltar yul gcig kho na la yang la la ni chags par 'gyur /
la la ni sdang bar 'gyur /
la la ni rmongs par 'gyur bas de'i phyir nyon mongs pa rnams ni rnam par rtog pa las byung ngo / /
las ni nyon mongs pa can gyi sems dang ldan pa'i lus dang /
ngag dang /
yid kyis mngon par 'du byed pa dag yin te /
bcom ldan 'das kyis kyang gang zag ma rig pa dang ldan pa ni bsod nams dang bsod nams ma yin pa las byung ba'i las mngon par 'du bya ba dag kyang mngon par 'du byed do zhes bka' stsal pas /
las kyang yang dag pa ma yin pa'i rnam par rtog pa las byung ba yin no / /
rnam par rtog pa de dag ni 'jig rten pa'i rnyed pa dang ma rnyed pa la sogs pa'i chos rnams la 'di bden no snyam du mngon par zhen pa'i spros pa las byung ngo / /
spros pa de ni stong pa nyid kyis 'gag par 'gyur te /
chos bdag med pa nyid kyi mtshan nyid stong pa nyid rtogs pa dang stong pa nyid shes pa skyes na de'i 'jig rten pa'i spros pa 'gag par 'gyur ro / /
de lta bas na chos bdag med pa stong pa nyid ni de kho na yin la stong pa nyid bsgom pa kho nas ni de kho na rtogs shing shes bya'i sgrib pa spong bar 'gyur bas /
de ni nyan thos la sogs pa dang thun mong ma yin pa'i thar pa ste /
chos bdag med pa'i de kho na bsgoms pa'i 'bras bu bla na med pa'i ye shes nyid yin no zhes bya bar sbyar ro / /
las dang nyon mongs zad pas thar / /
zhes gsungs pa de nyid bstan pa'i phyir /
las dang nyon mong pa dag ni skye ba'i rgyu yin pa'i phyir de dag zad pas /
sdug bsngal las rnam par grol ba ni thar pa'o zhes bya ba smras so / /
las dang nyon mongs pa de dag ci las 'byung ba de dag bstan pa'i phyir /
skye ba'i rgyu las dang nyon mongs pa de dag ni yul rnams las mi 'byung ste /
'dod chags dang bral ba la yul rnams yod kyang de dag med pa'i phyir ro / /
'o na ci las 'byung zhe na /
las dang nyon mongs rnam rtog las / /
zhes bya ba gsungs te /
las dang nyon mongs pa dag ni sdug pa dang mi sdug par kun tu rtog pa'i mtshan nyid kyi rnam par rtog pa dag las 'byung ste /
de dag yod na 'byung ba'i phyir ro zhes bya ba smras so / /
'di na gang yod na gang 'byung ba de ni de'i rgyu can yin par shes par bya ste /
dper na sa bon yod na myu gu 'byung ba de bzhin du 'phags pa ma yin pa'i tshul bzhin ma yin pa yid la byed pa zhes bya ba'i rnam par rtog pa yod na las dang nyon mongs pa dag kyang 'byung bar 'gyur ro zhes bya bas ni /
de'i rjes su 'gro ba'i dpe bstan to / /
gang la rnam par rtog pa med pas de la de dag kyang mi 'byung ste /
dper na 'phags pa'i rgyud bzhin no zhes bya bas ni de'i ldog pa'i dpe bstan to / /
las dang nyon mongs pa dag gi mtshan nyid bstan pa'i phyir /
de la las ni nyon mongs pa can gyi sems dang ldan pa'i yid kyi mngon par 'du byed pa dang /
des kun nas bslang ba'i lus dang ngag gi 'jug pa'o / /
nyon mongs pa ni sems can gyi rgyud nyon mongs par byed pa dag ste /
'dod chags la sogs pa dag go zhes bya ba smras so / /
rnam par rtog pa de dag ci las 'byung ba bstan pa'i phyir /
las dang nyon mongs pa'i rgyu rnam par rtog pa gang dag yin pa de dag ni spros pa las 'byung bas de dag spros las byung zhes bya ba gsungs te /
tha snyad kyi bden pa la mngon par zhen pa'i mtshan nyid kyi spros pa las 'byung ngo zhes bya ba smras so / /
spros pa de gang gis 'gag par 'gyur ba bstan pa'i phyir /
spros pa de yang gang gis 'gag par 'gyur zhe na /
spros pa ni stong pa nyid kyis 'gag par 'gyur ro zhes bya ba gsungs te /
rtogs pas zhes bya ba'i tshig gi lhag ma'o zhes bya ba smras so / /
stong pa nyid rtogs pas spros pa 'gag par 'gyur ba'i don bstan pa'i phyir /
chos bdag med pa nyid kyi mtshan nyid rtogs pas 'gag par 'gyur ro zhes bya ba smras te /
des ni chos bdag med pa nyid kyi mtshan nyid stong pa nyid rtogs pas spros pa 'gag par bstan to / /
yang na /
stong pa nyid kyis 'gag par 'gyur / /
zhes bya ba la /
stong pa nyid ni stong pa nyid shes pa ste /
stong pa nyid shes pa skyes na 'gag par 'gyur ro zhes bya ba'i tha tshig go zhes bya bas ni chos bdag med pa nyid kyi mtshan nyid stong pa nyid shes pa skyes na spros pa 'gag par bstan te /
de ltar chos bdag med pa nyid kyi mtshan nyid stong pa nyid rtogs pa dang stong pa nyid shes pa skyes pas spros pa 'gag pa de ni nyan thos la sogs pa dang thun mong ma yin pa'i thar pa ste /
chos bdag med pa'i de kho na bsgoms pa'i 'bras bu bla na med pa'i ye shes nyid yin no / /
gal te gang zag bdag med pa nyid mthong ba kho nas sdug pa dang mi sdug par rnam par rtog pa las byung ba'i las dang nyon mongs pa de dag nye bar zhi ba 'grub pa'i phyir /
chos bdag med pa nyid mthong ba don med par 'gyur ro zhe na zhes bya ba ni /
pha rol po dag na re theg pa gsum gyi rnam par grol ba ni thun mong yin la /
de yang gang zag bdag med pa nyid mthong ba kho nas 'khrul pa'i phyir chos bdag med pa nyid mthong ba don med par 'gyur ro zhes zer ba'i tha tshig yin no / /
de skad ces zer ba de'i lan du /
'dir 'grel pa byed pa nyid kyis /
de ni rigs pa ma yin te /
nyon mongs pa'i dra ba bag chags dang bcas pa ma lus pa drungs nas dbyung bar 'dod pa'i phyir te /
de yang chos bdag med pa nyid mthong ba med par mi srid pa'i phyir dang /
nyon mongs pa can ma yin pa'i mi shes pa gnyen po rang byung gi ye shes chos thams cad kyi yul phyin ci ma log par thugs su chud pa can yang des spang bar bya ba yin pa'i phyir /
chos bdag med pa nyid mthong ba don med par mi 'gyur ro zhes bya ba smras te /
theg pa gsum gyi rnam par grol ba thun mong yin zhing de gang zag bdag med pa nyid mthong ba kho nas 'grub tu zin kyang bla na med pa'i theg pas 'gro ba rnams kyi grub pa'i mtha' ni ye shes phun sum tshogs pa dang /
spangs pa phun sum tshogs pas rab tu phye ba yin par 'dod la /
ye shes phun sum tshogs pa nyon mongs pa'i dra ba bag chags dang bcas pa ma lus pa drungs phyung bas rab tu phye ba de yang chos bdag med pa nyid mthong ba med par mi srid pa'i phyir dang /
spangs pa phun sum tshogs pa nyon mongs pa can ma yin pa'i shes pa gang la gnyen po rang byung gi ye shes chos thams cad kyi yul phyin ci ma log par thugs su chud pa yod pa spangs pas rab tu phye ba de yang chos bdag med pa nyid mthong bas de spang bar bya ba yin pa'i phyir /
chos bdag med pa nyid mthong ba'i sgo 'di nas ye shes phun sum tshogs pa dang spangs pa phun sum tshogs pas rab tu phye ba'i 'bras bu bla na med pa 'thob pa'i phyir chos bdag med pa nyid mthong ba don med par mi 'gyur ro / /
de'i phyir de ltar spros pa ma lus pa nye bar zhi ba'i mtshan nyid stong pa nyid ni thar pa yin te zhes bya ba ni mjug bsdu ba yin te /
theg pa chen po la mya ngan las 'das pa ni 'dus byas stong pa nyid du shes pa yin no zhes bya ba'i tha tshig go / /
de nyid kyi khungs slob dpon 'phags pa lhas mdzad pa bstan pa'i phyir /
de ltar yang /
mdor na chos ni mi 'tshe ste / /
mya ngan 'das pa stong pa nyid / /
'di la de gnyis 'ba' zhig ces / /
de bzhin gshegs pa rnams kyis gsungs / /
zhes gsungs so zhes bya ba smras te /
de bzhin gshegs pa rnams kyis theg pa chen po 'di la mdor bsdu na dge ba'i chos ni srog chags rnams la mi 'tshe ba yin te /
des ni kun rdzob kyi bden pa bstan la /
mya ngan las 'das pa ni 'dus byas stong pa nyid du shes pa yin te /
des ni don dam pa'i bden pa bstan pas /
theg pa chen po 'di la mdor bsdus na /
don gyi dmigs ni de gnyis 'ba' zhig tu 'dus so zhes gsungs pas de'i phyir de ltar spros pa ma lus pa nye bar zhi ba'i mtshan nyid stong pa nyid ni mya ngan las 'das pa yin no // //
bam po drug cu gcig pa /
mu stegs can kha cig gis smras pa /
'di la khyed kyi ston pas mdo sde las /
bdag gi mgon ni bdag nyid yin / /
gzhan ni mgon du su zhig 'gyur / /
mkhas pa bdag nyid legs dul bas / /
mtho ris dag kyang 'thob par 'gyur / /
zhes gsungs shing /
de bzhin du /
sems can 'khor bar zhugs pa ni / /
sdug bsngal las ni rnam mi 'grol / /
zhes kyang gsungs pas /
khyed bdag med do zhes smra ba la khas blangs pa snga mas gnod par 'gyur bas /
de'i phyir bdag dgag pa'i rjes su dpag pa ma grub po zhes bya ba ni /
de ltar gzugs bdag med pa nyid bstan pa la /
'dir gzhan mu stegs can dag gis skyon gzhan ma mthong nas khas blangs pa la gnod par 'gyur ro zhes zer ba'i tshig yin no / /
de skad ces zer ba de'i lan du 'grel pa byed pa nyid kyis 'dir bshad pa /
sems can gang dag rgyu dang 'bras bu la skur pa 'debs pa'i lta bas blo gros nyams pa /
'jig rten 'di med do / /
'jig rten pha rol med do / /
legs par byas pa dang /
nyes par byas pa'i las rnams kyi 'bras bu rnam par smin pa med do / /
sems can rdzus te skye ba med do zhes bya ba la mngon par zhen pa rtag tu mi dge ba mngon par 'du bya ba la gzhol ba'i yid dang ldan pa ngan song gi g.yang sa chen po'i 'gram na gnas pa dag yod pas /
de'i phyir sangs rgyas bcom ldan 'das de dag la phan gdags par bzhed pa gzhan la phan pa bskyed pa'i thugs dam mnga' ba /
sems dang sems las byung ba'i rgyun la brten nas /
phyi ma la de dag gi rgyun mi 'chad par gzigs pa rnams kyis tha snyad kyi bden pa'i dbang gis bdag yod do zhes kyang gdags par mdzad pas de'i phyir /
bdag go zhes kyang btags gyur cing / /
ces bya ba gsungs so / /
sems can gang dag bdag rtag pa dang /
thams cad du song ba dang /
dge ba dang /
mi dge ba'i bya ba la rang dbang can dang /
za ba po yin no snyam du mngon par zhen pa dag yod do / /
de dag bdag tu log par lta ba'i thag pas sems bcings shing /
lus dang dbang po dang blo'i yul la bdag med pa'i lta ba ma bskyed pas /
bsam gtan dang ting nge 'dzin dang snyoms par 'jug pa'i stobs kyis shin tu ring du song yang /
bya rkang pa bshal thag gis bcings pa thag ring por song yang phyir lhung ba bzhin du skye ba la sogs pa'i sdug bsngal dag las rnam par mi 'grol bar thugs su chud nas /
de ltar bdag tu lta ba'i thag pa bcad pas sdug bsngal nye bar zhi bar mdzad pa'i phyir /
phung po lnga la bdag med do zhes kyang bstan pa mdzad pas de'i phyir /
bdag med ces kyang bstan par gyur / /
zhes bya ba gsungs so / /
gang dag dge ba'i rtsa ba rgya chen po shin tu nye bar bsags pa /
dbang po yongs su smin pa /
zab cing rgya che ba la mos pa /
thams cad mkhyen pa nyid rtogs pa'i bshad pa bdud rtsi'i snod du gyur pa de dag la ni /
'dus byas ngo bo nyid stong pa rmi lam dang mig 'phrul dang chu zla lta bur thugs su chud nas /
don dam par bdag dang bdag med pa 'ga' yang med par bstan pa mdzad pas de'i phyir /
sangs rgyas rnams kyis bdag dang ni / /
bdag med 'ga' yang med par bstan / /
zhes bya ba gsungs te /
bdag dang bdag med par rnam par brtag pa'i gzhi dngos po yod pa ma yin pa'i phyir ro zhes bya bar dgongs so / /
de'i phyir de ltar tha snyad du bdag khas blangs pa'i phyir khas blangs pa la mi gnod do zhes bya ba smras te /
des ni sangs rgyas bcom ldan 'das nyid kyis kun rdzob tu gdul ba'i dbang gi phyir bdag yod par yang bstan /
bdag med par yang bstan /
bdag dang bdag med pa 'ga' yang med par yang bstan to zhes bya bar sbyar te /
slob dpon 'phags pa lhas kyang /
med dang yod dang gnyis ka dang / /
gnyi ga min pa'ang ston mdzad de / /
nad kyi dbang gis nges par ni / /
sman ni 'phrod par 'gyur ba bzhin / /
zhes gsungs so / /
gal te de ni don dam par bstan pa'i phyir lan ma yin no zhe na zhes bya ba ni pha rol po dag na re /
de ni bcom ldan 'das kyis don dam par bdag yod par bstan pa'i tshig yin pa'i phyir khyod kyis de med par bsal bas khas blangs pa la gnod par 'gyur ba'i skyon ma spangs pa'i phyir lan ma yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis lan ma yin pa ma yin te /
lung las /
'di la bdag dang sems can med / /
chos 'di dag ni rgyu dang bcas / /
zhes gsungs pa'i phyir dang /
de yod pa nyid du ston pa'i rjes su dpag pa khyod kyis ma smras pa'i phyir dang /
bdag dgag par nus pa'i sgrub pa kho bos bstan pa'i phyir ro zhes bya ba smras te /
bcom ldan 'das kyis don dam par bdag med par bstan pa'i phyir dang /
khyed kyis bdag yod pa nyid du ston pa'i rjes su dpag pa ma smras pa'i phyir dang kho bos bdag dgag par nus pa'i sgrub pa bstan pa'i phyir /
khas blangs pa la mi gnod pas de ni rigs pa ma yin pa ma yin no / /
tshig le'ur byas pa snga ma de nyid kyi don gzhan du bshad pa bstan pa'i phyir /
yang na gzhan du brtag ste /
mu stegs byed kha cig 'du byed bdag med pa skad cig ma re re la rnam par 'jig pa'i ngang can nam dus gzhan du nges par gnas pa rnams la bdag med na las dang 'bras bu med par btags nas 'jigs par gyur pa dag gis bdag yod do zhes kyang btags pas de'i phyir /
bdag go zhes kyang btags gyur cing / /
zhes bya ba gsungs so / /
gzhan gang dag 'di ni lus dang dbang po dang blo'i tshogs tsam du zad de /
'di la rgyu dang 'bras bu las gang rtogs par 'gyur ba'i bdag ni ngo bo nyid kyis med de /
sems su bgrang ba'i 'du byed bdag med pa nges par mi gnas su ma byas pa 'di dag la yang 'khor ba mi 'thad do zhes bya bar rig nas rgyu dang 'bras bu'i 'brel pa la rmongs pa /
ji tsam dbang po'i spyod yul ba / /
skyes bu'ang de tsam nyid du zad / /
sngo bsangs mang thos gang smra ba / /
de dag spyang ki'i rjes dang 'dra / /
mdzes ma legs par spyod cing zo / /
lus mchog khyed 'das gang de med / /
'jigs rung song ba phyir mi ldog /
lus 'di 'dus pa tsam du zad / /
ces zer ba dag gis lus dang dbang po la bdag med do zhes kyang bstan pas /
de'i phyir /
bdag med ces kyang bstan par gyur / /
zhes bya ba gsungs so / /
sangs rgyas bcom ldan 'das chos thams cad la mkhyen pa lkog tu ma gyur pa 'jug pa rnams kyis ni /
bdag dang bdag med pa 'ga' yang med par bstan pa mdzad pas de'i phyir /
sangs rgyas rnams kyis bdag dang ni / /
bdag med 'ga' yang med par bstan / /
zhes bya ba gsungs te /
chos thams cad kyi de kho na spros pa med pa nyid legs par thugs su chud pa'i phyir dang /
bdag dang bdag med par 'dzin pa nyid spangs pa'i phyir dang /
bdag dang bdag med par rnam par rtog pa 'jug pa'i rgyu med pa mkhyen pa'i phyir ro zhes bya bar dgongs te /
bdag dang bdag med pa'i rnam par sgro 'dogs pas gzugs la sogs pa dag la kun tu mi rtog pa'i phyir ro zhes bya ba smras te /
des ni mu stegs bdag tu smra ba kha cig gis ni bdag yod par bstan la /
'jig rten rgyang pan pa dag gis ni bdag med par bstan gyi /
sangs rgyas bcom ldan 'das kyis ni bdag dang bdag med pa 'ga' yang med pa bstan to zhes bshad do / /
de nyid kyi khungs bstan pa'i phyir /
bcom ldan 'das ma shes rab kyi pha rol tu phyin pa /
rab kyi rtsal gyis rnam par gnon pas zhus pa'i mdo las /
de ltar yang ji skad du rab kyi rtsal gyis rnam par gnon pa gzugs ni bdag gam bdag med pa ma yin no / /
de bzhin du tshor ba dang /
'du shes dang /
'du byed rnams dang rnam par shes pa yang bdag gam bdag med pa ma yin no / /
gzugs dang /
tshor ba dang /
'du shes dang /
'du byed rnams dang /
rnam par shes pa bdag gam bdag med pa nyid ma yin pa gang yin pa de ni shes rab kyi pha rol tu phyin pa'o zhes gsungs so zhes bya ba smras so / /
spros pa ni stong pa nyid kyis 'gag par 'gyur ro zhes gang smras pa de ji ltar stong pa nyid kyis 'gag par 'gyur ba de ltar 'di bshad par bya ste zhes bya bas ni sngar /
las dang nyon mongs zad pas thar / /
las dang nyon mongs rnam rtog las / /
de dag spros las spros pa ni / /
stong pa nyid kyis 'gag par 'gyur / /
zhes bstan pa de'i rigs pa bstan to / /
de'i phyir 'di la brjod par bya ba la rtog pas sgro btags pa las ni brjod pa'i bdag nyid kyi spros pa dpag tu med pa 'byung la zhes bya ba smras te /
des ni sgras brjod par bya ba'i don la rtag pa dang mi rtag pa la sogs par rtog par brjod par bya ba nyid du sgro btags pa las ni sgra'i mtshan nyid kyi spros pa dpag tu med pa 'byung bar bstan to / /
dngos po thams cad kyi ngo bo nyid rab tu dben pa'i mtshan nyid kyi stong pa nyid nam mkha' lta bu mngon sum du byar med pa'i tshul gyis mngon sum du byas shing dngos po thams cad brjod du med par mthong ba'i brjod par bya ba ldog pas te /
brjod pa 'jug pa'i rgyu med pas so zhes bya ba'i tha tshig go zhes bya bas ni /
rnal 'byor pa gang gis de ltar mthong ba de'i brjod par bya ba ldog pas spros pa 'gag par 'gyur te /
brjod pa 'jug pa'i rgyu dngos po med pas spros pa 'gag go zhes bya ba'i tha tshig go zhes bstan te /
gang gi phyir dngos po rnams stong par mthong na brjod par bya ba nyid ldog par 'gyur ba de'i phyir spros pa ni stong pa nyid kyis 'gag par 'gyur te /
'di ltar brjod par bya ba yod na de la brten nas spros pa yang yod par 'gyur gyi /
brjod par bya ba med na gzhi med pa'i spros pa ji ltar yod par 'gyur te mi 'gyur ro / /
de nyid bstan pa'i phyir /
brjod par bya ba de yang ji ltar ldog par 'gyur zhe na /
sems kyi spyod yul ldog pa'o / /
gang gi phyir zhes bya ba'i tshig gi lhag ma'o zhes bya ba smras te /
gang gi phyir sems kyi spyod yul ldog pa des brjod par bya ba ldog par 'gyur ro zhes bya bar sbyar ro / /
de nyid bye brag tu bshad pa bstan pa'i phyir /
sems kyi spyod yul ni sems kyi spyod yul te /
gzugs la sogs pa zhes bya ba'i tha tshig go / /
de yang don dam par yongs su ma grub pa'i phyir ro zhes bya ba smras te /
gang gi phyir de'i sems kyi spyod yul gzugs la sogs pa dag nyid don dam par yongs su ma grub pas /
log par 'gyur ba de'i phyir brjod par bya ba ldog par 'gyur te /
'di ltar brjod par bya ba ni gzugs la sogs pa dag yin na de dag med na ji zhig brjod par 'gyur te mi 'gyur ro / /
sems kyi spyod yul zhes bya ba'i tshig gi don bstan pa'i phyir /
sems kyi spyod yul ni dngos por brjod de /
rang gi ngo bo dang spyi'i ngo bo ston pa'i phyir ro zhes bya ba smras so / /
ldog pa'i don bstan pa'i phyir /
ldog pa ni ldog pa lta bu ste /
lta ba po'i de kho na shes pa skyes pa dang ma skyes pa na yang dngos po'i de kho na rnam par mi rtog pa'i ye shes kyi spyod yul gyi rang gi ngo bo yongs su mi gtong ba'i phyir ro zhes bya ba smras te /
dngos su ldog par bya ba med pa'i phyir ldog pa lta bu zhes bshad do / /
de'i phyir ldog pas brjod pa'i bdag nyid kyi spros pa ldog go zhes bya ba ni mjug bsdu ba yin no / /
sems kyi spyod yul ldog pa de yang gang gis kyang mi byed de /
'o na ji lta bu zhe na /
sems kyi spyod yul gzugs la sogs pa dag /
ma skyes pa dang ma 'gags pa / /
chos nyid mya ngan 'das dang mtshungs / /
chos nyid dang chos kyi ngo bo nyid dang rang bzhin zhes bya ba dag ni rnam grangs so zhes bya ba ni de'i sems kyi spyod yul gzugs la sogs pa dag ji ltar ldog par 'gyur ba bstan te /
gang gi phyir des yang dag pa ji lta ba bzhin du mthong ba na sems kyi spyod yul gzugs la sogs pa dag ma skyes pa dang ma 'gags pa'i chos nyid mya ngan las 'das pa dang mtshungs par rab tu shes pa de'i phyir de'i sems kyi spyod yul ldog par 'gyur ro / /
yang na gzhan gyis spros pa ni stong pa nyid kyis 'gag par 'gyur ro zhes bya ba de la rig pa gang yin zhes smras pa ni /
slob dpon gyi rnal 'byor pa stong pa nyid la gnas shing mtshan ma med pa la gnas pa'i brjod par bya ba ldog pas de'i phyir /
brjod par bya ba ldog pa ste / /
zhes bshad de /
brjod pa 'jug pa ldog pas so / /
zhes bya ba'i tha tshig go zhes bya ba la sogs pa ni tshig le'ur byas pa snga ma de nyid kyi don rnam pa gzhan du bshad pa ston to / /
'dir pha rol po dag gis khyod dbu ma pas sngar spros pa ni stong pa nyid kyis 'gag par 'gyur ro zhes gang smras pa de la rigs pa gang yin zhes dris pa na slob dpon gyis rnal 'byor pa stong pa nyid la gnas shing mtshan ma med pa la gnas pa'i brjod par bya ba ldog pas de'i phyir brjod par bya ba ldog pas spros pa 'gag par 'gyur ro zhes bshad de /
brjod pa 'jug pa'i rgyu dngos po rnams stong par mthong zhing ldog pas brjod pa'i bdag nyid kyi spros pa ldog par 'gyur ro zhes bya ba'i tha tshig go / /
des na sems kyi spyod yul ldog pas so / /
sems kyi spyod yul ni sems kyi rgyu ba zhes bya ba'i tha tshig go zhes bya bas ni de'i brjod par bya ba ji ltar ldog par 'gyur ba'i rgyu bstan te /
de yang sems kyi spyod yul ni gzugs la sogs pa yul rnams la sems rgyu ba dang 'jug pa dag dpyod pa dang rtog pa zhes bya ba dag gi rnam grangs yin pas gang gi phyir de'i sems kyi spyod yul de dag nyid ldog par gyur pa de'i phyir brjod par bya ba ldog par 'gyur ro zhes bya bar sbyar ro / /
sems kyi spyod yul ni sems kyi rgyu ba zhes bya ba'i tha tshig go zhes bya ba smos pa de nyid bstan pa'i phyir yul gyi ngo bo nyid ni sems kyis mngon par brtag pa yin par brjod de zhes bya ba smras te /
slob dpon 'phags pa lhas kyang /
srid pa'i sa bon rnam shes te / /
yul rnams de yi spyod yul lo / /
zhes gsungs pas /
sred pa'i sa bon ni rnam par shes pa yin la yul rnams ni de'i spyod yul yin pas ji srid du yul rnams la sems kyis rnam par brtags shing sems kyi rgyu ba dang /
'jug pa dang /
dpyod pa dang rtog pa yod pa de srid du sems kyi spyod yul yin par brjod do / /
sems kyi spyod yul de ji ltar ldog pa bstan pa'i phyir /
de yang dmigs su med pa la gnas pas ldog pa'i phyir zhes bya ba smras te /
slob dpon 'phags pa lhas kyang /
yul la bdag med mthong na ni / /
srid pa'i sa bon 'gag par 'gyur / /
zhes gsungs pas sems kyi spyod yul ldog pa de yang yul dmigs su med pa la gnas pas ldog par 'gyur ro / /
de ltar sems kyi spyod yul ldog pas brjod par bya ba ldog pa'i mjug bsdu ba bstan pa'i phyir /
sems kyi spyod yul ldog pas so zhes bya ba smras te /
sems kyi spyod yul ldog pas brjod par bya ba ldog la /
brjod par bya ba ldog pas spros pa 'gag par 'gyur ro zhes bya bar sbyar ro / /
ji ltar sems kyi spyod yul ldog par 'gyur ba bstan pa'i phyir /
ji ltar sems kyi spyod yul ldog par 'gyur zhe na /
ma skyes pa dang ma 'gags pa / /
chos nyid mya ngan 'das dang mtshungs / /
gang gi phyir sems kyi de kho na zhes bya ba'i tshig gi lhag ma'o zhes bya ba smras te /
gang gi sems kyi de kho na ma skyes pa dang /
ma 'gags pa'i chos nyid mya ngan las 'das pa dang mtshungs par rab tu shes pa de'i phyir /
de'i sems kyi spyod yul ldog par 'gyur ro / /
de lta bas na gang gi phyir sems kyi de kho na ma skyes pa dang ma 'gags pa'i chos nyid mya ngan las 'das pa dang mtshungs par rab tu shes pa de'i phyir sems kyi spyod yul ldog par 'gyur la sems kyi spyod yul log pas brjod par bya ba ldog cing brjod par bya ba log pas spros pa 'gags pas spros pa ni stong pa nyid kyis 'gag par 'gyur ro / /
spros pa stong pa nyid kyis 'gags na rnam par rtog pa mi 'byung la /
rnam par rtog pa mi 'byung bas las dang nyon mongs pa zad par 'gyur zhing /
las dang nyon mongs pa zad pas thar pa thob pa ni gang zag dang chos bdag med pa bsgoms pa'i 'bras bu yin no zhes bya bar sbyar ro / /
yang na dngos po dang dngos po med pa dag ma mthong ba ni de kho na mthong ba zhes bya ste zhes bya ba la sogs pas ni spros pa ni stong pa nyid kyis 'gag par 'gyur ro zhes bya ba de nyid kyi don bstan cing tshig le'ur byas pa snga ma de nyid kyi rnam par bshad pa gzhan ston to / /
de yang ji lta bu zhig yin snyam du kha cig de ltar sems pas de'i phyir /
brjod par bya ba ldog pa ste / /
zhes bshad de /
dngos po dang dngos po med pa dag ma mthong na'o zhes bya bas ni /
yang na dngos po dang dngos po med pa dag ma mthong ba ni de kho na mthong ba zhes bya ste zhes bshad pa de la kha cig de yang ji lta bu zhig yin snyam du de ltar sems pas de'i phyir /
brjod par bya ba ldog pa ste / /
zhes bshad de /
dngos po dang dngos po med pa dag ma mthong na brjod par bya ba ldog pa ni de kho na mthong ba yin la /
de kho na mthong bas ni spros pa 'gag par 'gyur ro zhes bya bar sbyar ro / /
dngos po dang dngos po med pa dag ma mthong ba brjod par bya ba ldog pa de yang ji ltar ldog par 'gyur ba bstan pa'i phyir de yang ji ltar zhe na /
gang gi phyir /
sems kyi spyod yul ldog pas so / /
sems la sogs pa'i spyod pa ste / /
dngos po la sogs par mi dmigs pa'i phyir ro zhes bya bar dgongs so / /
zhes bya ba smras te /
sems kyi spyod yul ni sems la sogs pa'i spyod pa ste /
de ni dngos po la sogs par mi dmigs pa'i phyir ldog par 'gyur la /
sems kyi spyod yul log pas ni brjod par bya ba ldog la /
brjod par bya ba log pas ni spros pa 'gag par 'gyur ro zhes bya bar dgongs so / /
'dir yang sogs pa'i sgra khong nas dbyung bar blta bar bya ste /
sems la sogs pa'i spyod pa ni sems kyi spyod yul lo zhes bya ba ni /
tshig le'ur byas pa'i rtsa ba de las sems kyi spyod yul ldog pas so zhes gsungs pa'i skabs su sogs pa zhes bya ba'i sgra ma smos la /
'grel pa byed pas /
sems la sogs pa'i spyod pas ste / /
zhes sogs pa'i sgra smos pa ni /
tshig le'ur byas pa rtsa ba de'i skabs 'dir yang sogs pa'i sgra khong nas dbyung bar blta bar bya ste /
sogs pa'i sgras ni ngag gi spyod pa dag kyang bsdu'o / /
gal te 'dir gzhan dag 'di skad ces de ltar yul dngos po dang dngos po med pa'i rnam par yang mi snang la /
de la 'dzin pa'i sems kyi spyod pa yang mi snang zhing /
de brjod pa'i ngag gi spyod pa yang mi snang na de kho na mthong ba med pa'i skyon du thal bar mi 'gyur ram zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
de kho na mthong ba med pa yang ma yin te /
gang gi phyir gzugs la sogs pa yul rnams ma mthong ba gang kho na yin pa de nyid de kho na mthong ba'i sgrar brjod de /
dngos po'i ngo bo nyid phyin ci ma log par rtogs pa'i phyir ro zhes bya ba smras te /
'di la mtha' gnyis su ma mthong ba nyid de kho na mthong ba yin te /
dngos po'i ngo bo nyid phyin ci ma log pa rtogs pa'i phyir ro / /
de ltar yang 'phags pa bden pa pos bstan pa'i le'u las /
ji skad du mthong ba med pa ni de kho na mthong ba'o zhes gsungs so zhes bya bas ni de nyid kyi khungs bstan to / /
de'i phyir /
brjod par bya ba ldog pa ste / /
zhes bya bas ni /
brjod par bya ba ldog pas spros pa 'gag par bstan pa'i skabs kyi mjug bsdu ba bstan to / /
de nyid kyi khungs bstan pa'i phyir /
ji skad du 'phags pa blo gros mi zad pas bstan pa'i mdo las /
don dam pa'i bden pa gang zhe na /
gang la sems kyang mi rgyu na yi ge rnams lta smos kyang ci dgos pa'o zhes gsungs pa dang /
de bzhin du /
shes rab kyi pha rol tu phyin pa gzhan nas kyang /
sems dang yid dang rnam par shes pa dang bral ba gang yin pa de ni shes rab kyi pha rol tu phyin pa'o zhes bya ba la sogs pa gsungs pa lta bu'o zhes bya ba smras te /
de'i phyir lung de dag gis na mthong ba med pa gang yin pa de nyid de kho na mthong ba yin pas de kho na mthong ba med pa yang ma yin no / /
de'i phyir re zhig de kho na la ni /
ma skyes pa dang ma 'gags pa / /
chos nyid mya ngan 'das dang mtshungs / /
zhes bya ba de tsam dag smra bar nus te /
chos thams cad dben pa'i mtshan nyid yin pa'i phyir ro zhes bya bas ni 'di skad bstan te /
de'i phyir re zhig de kho na la ni tha snyad kyi sgo nas de tsam dag smra bar nus kyi don dam par ni brjod par bya ba med de /
chos thams cad dben pa dang stong pa'i mtshan nyid yin pa'i phyir ro / /
yang na stong pa nyid shes pa'i nyi ma'i 'od zer snang bar byas pa'i dngos po thams cad ngo bo nyid la kun tu lta zhing dmigs su med pa la rab tu gnas pa'i ngag dang /
yid kyi brjod pa ldog pa'i phyir / /
brjod par bya ba ldog pa ste / /
zhes bya ba la sogs pas kyang spros pa ni stong pa nyid kyis 'gag par 'gyur ro zhes bya ba de'i don ston cing /
tshig le'ur byas pa snga ma de nyid kyi don rnam par bshad pa gzhan ston te /
yang na rnal 'byor pa gang stong pa nyid shes pa'i nyi ma'i 'od zer gyis snang bar byas pa'i dngos po thams cad kyi ngo bo nyid la kun tu lta zhing dmigs su med pa la rab tu gnas pa'i rnal 'byor pa de'i ngag dang yid kyi brjod pa ldog pa'i phyir brjod par bya ba ldog la /
de'i ngag dang yid kyi brjod par bya ba log pas tha snyad kyi bden pa la mngon par zhen pa'i mtshan nyid kyi spros pa nye bar zhi bar 'gyur ba ni stong pa nyid kyi spros pa 'gag pa yin te /
de nyid theg pa chen po la chos bdag med pa nyid bsgoms pa'i 'bras bu spangs pa phun sum tshogs pa dang ye shes phun sum tshogs pa thob pa'i thabs yin no zhes bya bar ston to / /
de nyid kyang /
sems kyi spyod yul ldog pas so / /
zhes bya bas ni brjod par bya ba ldog pa de nyid kyang gang gis ldog par 'gyur zhe na / /
sems kyi spyod yul ldog pas so / /
zhes bya bar ston to / /
'di sems kyi spyod yul zhes bya ba gang zhe na /
spyod yul ni mthu med do zhes bya ba smras te /
sems kyi ngo bo nyid rang bzhin gyis 'od gsal ba nyid do / /
de ldog pa ni glo bur gyi sgrib pa las rnam par grol zhing gnas 'gyur ba nyid do / /
de nyid bstan pa'i phyir /
ji ltar sems kyi mthu nyid ldog par 'gyur zhe na /
'di la yul gyi stobs kyis rnam par shes pa skyes shing dngos po'i ngo bo nyid dang khyad par gyi yul tha dad pa la rtog pa'i rgyun dag gis rnam pa tha dad pa du mar rtog pa na dar gyi srin bu bzhin du bdag gi mthu nyid kun nas dkris par 'gyur ro / /
chos thams cad bdag med par mthong bas ni de mi 'jug pa'i phyir sems kyi spyod yul ldog go zhes bya ba smras te /
des ni glo bur gyi sgrib pas 'ching ba dang /
chos bdag med par mthong bas rnam par grol zhing gnas 'gyur ba'i tshul bstan to / /
sems kyi spyod yul log pa yang de kho na shes pa'i byed pa po dang ldan pa ma yin te /
'o na ji lta bu zhe na /
ma skyes pa dang ma 'gags pa / /
chos nyid mya ngan 'das dang mtshungs / /
gang gi phyir sems dang de las gzhan pa'i chos rnams kyi spyod yul ldog pa de ni gang gis kyang bya ba ma yin pa'i phyir te zhes bya bas ni /
sems kyi spyod yul rang rig pa'i tshul gyis ldog pa nyid du bstan to / /
de nyid kyi khungs bstan pa'i phyir /
de ltar yang 'phags pa dkon mchog brtsegs pa'i mdo las /
stong pa nyid kyi chos rnams stong par mi byed kyi 'di ltar chos rnams nyid stong pa'o zhes bya ba la sogs pa gsungs so zhes bya ba smras so / /
'on kyang de dag gi rang bzhin ni mya ngan las 'das pa dang mtshungs so zhes bya bar khong du chud par bya ste zhes bya bas ni /
mi gnas pa'i mya ngan las 'das pa'i tshul gyis chos thams cad skye 'gag med par ro gcig par khong du chud par bya ste /
byang chub sems dpa' rnams kyi shes bya'i mtha' yang rtogs pa dang /
brjod pa de tsam du zad do zhes bstan to / /
de nyid kyi khungs bstan pa'i phyir /
'phags pa tshangs pas zhus pa'i mdo las /
ji skad du 'di ltar de bzhin gshegs pa byang chub kyi snying po la zhugs nas yang dag pa ma yin pa'i kun tu rtog pas kun nas bslang ba'i nyon mongs pa yod pa ma yin pa'i rang bzhin shin tu skye ba med pa'i ngo bo nyid kun tu mkhyen par gyur to zhes bya ba la sogs pa gsungs so zhes bya ba smras so / /
de ltar spros pa ni stong pa nyid kyis 'gag par 'gyur ba de'i phyir 'grel pa byed pa nyid kyis /
slob dpon 'phags pa lhas gsungs pa /
srid pa'i sa bon rnam shes te / /
yul rnams de yi spyod yul lo / /
yul la bdag med mthong na ni / /
srid pa'i sa bon 'gag par 'gyur / /
zhes bya ba de yang 'thad pa yin no zhes bya ba smras te /
ji ltar gzhan mu stegs can dag gis bdag dang bdag gir btags pa dang sde pa gzhan dag gis gzung ba dang 'dzin pa'i dngos por btags pa dang /
rnam par shes pa tsam du smra ba dag gis / /
sems dang sems kyis rnam par btags pa lta bu ma yin gyi /
theg pa chen po'i dbu ma pa'i tshul 'di la kun rdzob kyi tha snyad du ni phyi dang nang gi rten cing rten cing 'brel par 'byung ba ma brtags gcig pu na nyams dga' ba sgyu ma tsam du bya ba byed nus par yod cing de la mngon par zhen pas ni srid pa gsum du 'khor zhing kun nas nyon mongs pa'i rgyun kyang 'brel par 'gyur la /
de la mngon par ma zhen cing don dam par ngo bo nyid med par shes pas ni srid pa'i sa bon 'gag cing mi gnas pa'i mya ngan las 'das pa'i bde ba chen po yang thob pa med pa'i tshul gyis 'thob par 'gyur te /
de ni /
slob dpon klu sgrub kyi zhal snga nas dang /
'phags pa lha dang /
legs ldan 'byed dang /
bud d+ha pA li ta la sogs pa theg pa chen po dbu ma pa'i lam smra ba rnams kyis shes rab kyi pha rol tu phyin pa'i tshul bstan pa yin no / /
de'i phyir de ltar chos thams cad kyi mnyam pa nyid mya ngan las 'das pa dang mtshungs pa skye ba med par mthong bas ni sems kyi spyod yul ldog par 'gyur la /
sems kyi spyod yul log pas ni brjod par bya ba ldog cing /
de log pas ni tha snyad kyi bden pa la mngon par zhen pa'i mtshan nyid kyi spros pa nye bar zhi bar 'gyur ro zhes bya bas ni spros pa ni stong pa nyid kyis 'gag pa bstan pa'i skabs kyis mjug bsdu ba yin te /
sngar /
las dang nyon mongs zad pas thar / /
las dang nyon mongs rnam rtog las / /
de dag spros las spros pa ni / /
stong pa nyid kyis 'gag par 'gyur / /
zhes smos pas rnam par grol ba thun mong ma yin pa bstan te /
de la 'jig rten pa'i spros pa las ni rnam par rtog pa 'byung la /
rnam par rtog pa las ni las dang nyon mongs pa 'byung zhing /
las dang nyon mongs pa zad pas ni thar par 'gyur te /
las dang nyon mongs pa zad pas thar pa thob pa de yang sngar /
nang dang phyi rol nyid dag la / /
bdag dang bdag gi zad gyur na / /
nye bar len pa 'gag 'gyur zhing / /
de zad pas na skye ba zad / /
ces smos pas bstan pa yin te /
de ni nyan thos dang rang sangs rgyas dang thun mong ba'i rnam par grol ba gang zag bdag med pa nyid rtogs pas rab tu phye ba nyon mongs pa'i sgrib pa spong ba'i thabs yin te / /
sgo de nas ni nyan thos dang rang sangs rgyas kyi lam 'bras bu dang bcas pa thams cad yongs su rdzogs shing /
dge sbyong gi 'bras bu mthar thug pas rab tu phye ba'i mi slob pa tshogs dang spyod pa dang bse ru lta bu'i go 'phang nyid thob par 'gyur ro / /
spros pa ni stong pa nyid kyis 'gag par 'gyur ro zhes gang smras pa de la ji ltar stong pa nyid kyis 'gag par 'gyur zhe na /
sngar brjod par bya ba ldog pa sems kyi spyod yul ldog pas so / /
ma skyes pa dang ma 'gags pa / /
chos nyid mya ngan 'das dang mtshungs / /
zhes smos pa'i rim gyis chos thams cad kyi mnyam pa nyid mya ngan las 'das pa dang mtshungs pa skye ba med par mthong bas ni sems kyi spyod yul ldog par 'gyur la /
sems kyi spyod yul log pas ni brjod par bya ba ldog cing /
de log pas ni tha snyad kyi bden pa la mngon par zhen pa'i mtshan nyid kyi spros pa nye bar zhi bar 'gyur te /
de ni nyan thos dang rang sangs rgyas dang /
thun mong ma yin pa'i rnam par grol ba chos bdag med pa nyid du rtogs pas rab tu phye ba shes bya'i sgrib pa spong ba'i thabs yin te /
sgo de nas ni theg pa chen po'i lam 'bras bu dang bcas pa thams cad yongs su rdzogs shing /
bla na med pa'i sangs rgyas bcom ldan 'das kyi go 'phang nyid thob par 'gyur ro / /
rang gi sde pa dang gzhan gyi sde pa kha cig na re dbu ma smra ba ni dngos po thams cad la skur pa 'debs pa'i phyir med pa pa dag dang khyad par med do zhes zer ba de dag la /
kha cig gis dngos po sel ba nyid du mtshungs su zin kyang so so'i skye bo dang dgra bcom pa so sor ma brtags pa dang /
so sor brtags pa'i btang snyoms pa dag bzhin nam /
dmus long dang mig can gyis phyogs mi bde'o snyam du nges par shes pa dang mtshungs su zin kyang khyad par yod pa bzhin du med pa pa dang /
dbu ma pa dag la yang khyad par yod do zhes lan 'debs par byed pas ni pha rol pos dngos po'i de kho na rtogs pa la khyad par med do zhes bstan pa la khyad par yod par ma brjod pas lan ma yin no zhes bya ba ni /
skabs 'dir rang gi sde pa dang gzhan gyi sde pa kha cig na re gang 'jig rten 'di med do / /
'jig rten pha rol med do / /
sems can rdzus te skyes pa med do zhes bya ba la sogs par lta ba de dang gang dngos po thams cad ma skyes pa dang ma 'gags par lta ba zhes bya ba de gnyis la khyad par ci yod ces zer ba'i lan du /
slob dpon bud d+ha pA li tas de gnyis la khyad par shin tu che na khyod ni stong pa nyid kyi don rnam par mi shes nas de gnyis 'dra'o snyam du sems so / /
'di la so sor ma brtags par btang snyoms byed pa gang yin pa dang /
so sor brtags nas btang snyoms byed pa gang yin pa de gnyis btang snyoms byed par ni 'dra mod kyi so sor ma brtags par btang snyoms byed pa ni /
ma rig pa'i kun tu sbyor ba dang ldan par bstan la /
btang snyoms byed pa cig shos ni /
sangs rgyas bcom ldan 'das rnams kyis kun tu bstan pa yin pas de gnyis la khyad par shin tu che ba de bzhin du /
'di la yang 'jig rten 'di med do zhes bya ba la sogs pa de ltar mthong ba ni ma rig pas kun tu rmongs pa'i sems dang ldan pa yin gyi /
dngos po thams cad ngo bo nyid stong pa'i phyir /
ma skyes pa dang ma 'gags par mthong ba cig shos ni shes pa sngon du btang ba yin pas de gnyis la khyad par shin tu che'o / /
gzhan yang med pa nyid mthong bzhin du 'jig rten 'di med do zhes tshig 'ba' zhig brjod pa de la ni dper na dmus long phyogs 'di mi bde'o zhes brjod kyang mig med pa'i phyir mi mthong bas der 'khrul pa dang rdeg 'cha' bar 'gyur ba de bzhin du /
de yang 'jig rten 'di med do zhes brjod kyang shes pa'i mig med pa'i phyir mi mthong bas skyon de dag gis gos par 'gyur zhes bshad pa de ni lan ma yin te /
ci'i phyir zhe na /
pha rol pos med pa pa dang dbu ma pa gnyis dngos po'i de kho na rtog pa la khyad par med do zhes bstan pa la /
bud d+ha pA li tas khyad par yod pa'i gtan tshigs ma brjod pa'i phyir ro / /
'di skad brjod na rigs te zhes bya ba la sogs pas ni pha rol po dag de skad ces zer ba de'i lan du 'di skad ces brjod na rigs so zhes 'grel pa byed pa nyid kyis /
de dag gi lan gdab pa'i tshig ston to / /
de'i phyir /
med pa pa dang dbu ma smra ba dag gang gi tshe mtshungs par rtog /
tha snyad kyi dus su'am /
'on te de kho na la lta ba'i dus su zhes bya ba smras te /
de gnyi ga'i dus su yang shin tu mi mtshungs par ston to / /
de la re zhig tha snyad kyi dus su ni de dag rgyu dang 'bras bu la skur pa 'debs pa la mngon par zhen pas dge ba'i phyogs drungs phyung zhing mi dge ba'i las kyi lam thams cad la zhugs pa dang /
tha snyad kyi bden pa nyid la gnod pa byed pa de ltar dbu ma smra ba dag rgyu dang 'bras bu'i 'brel pa sgyu ma dang smig rgyu lta bu dag la skur pa mi 'debs shing /
mi dge ba'i las kyi lam la ma zhugs pa dang zag pa dang bcas pa'i phung po'i rgyun las yang 'byung ba'i srid pa'i phung po 'byung zhing phung po'i rgyun 'gags pa sngon du 'gro ba las da ltar dang ma 'ongs pa rmi lam lta bu dag 'byung bar ston pas tha snyad kyi bden pa nyid la gnod pa mi byed pa'i phyir ro / /
tha snyad kyi dus su yang med pa pa dag dang /
dbu ma smra ba dag mtshungs pa ma yin la zhes bya bas ni tha snyad kyi dus su yang shin tu mi mtshungs par bstan to / /
de kho na la lta ba'i dus su yang mtshungs pa ma yin te /
'di ltar med pa pa dag la ni rnam par shes pa med do zhes med pa'i yul can dngos po thams cad la skur pa 'debs pa 'byung zhing /
de yang log par shes pa yin pas 'chal pa'i tshul khrims kyi dri mas nye bar sbags pa nyid kyis sdug bsngal nye bar zhi bar mi 'gyur gyi /
dbu ma smra ba dag la ni de kho na la lta ba'i dus su yang gzugs la sogs pa'i yul gyi dngos po dag la yang yod pa'i blo sngar byung bar gyur pa gang yin pa de yang gzugs la sogs pa'i dngos po stong pa nyid du rtogs pas gzugs la sogs pa'i dngos po 'di dag ni yod pa ma yin no snyam pas rnam par ldog par 'gyur zhes bya bas ni de kho na la yang lta ba'i dus su yang shin tu mi mtshungs par bstan to / /
gal te 'dir pha rol po dag 'di skad du dbu ma pas don dam par dngos po yod par bkag pas de'i zlas don gyis go bas dbu ma pa la med pa'i blo skye ste /
dper na lhas byin nyin mo zas mi za la 'tshag bzang ba las na /
don gyis go bas nub mo za bar shes par 'gyur ba bzhin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
don gyis go bas med pa'i blo skyes so snyam pa yang skye bar mi 'gyur te zhes bya ba smras so / /
de nyid kyi tshad ma bstan pa'i phyir don dam par gzugs la sogs pa'i yul med do snyam pa'i blo gang yin pa de yang don ji lta ba bzhin ma yin te /
blo yin pa'i phyir /
dper na yod pa'i blo bzhin pas / /
blo de sun phyung ba'i phyir ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na yod pa'i blo ni blo yin pa'i phyir med do snyam pa'i don ji lta ba bzhin gyis yul can ma yin pa de bzhin du med do snyam pa'i blo gang yin pa de yang blo yin pa'i phyir /
med pa'i don ji lta ba bzhin gyi yul can ma yin pas med pa'i blo de sun phyung ba'i phyir dbu ma pa la med par lta ba'i blo med do / /
yang na gang na dngos por snang ba'i blo skye ba de la ni de bsal bas med pa'i blo skye ba'i skabs yod kyi sel ba med pa la ni med par rtogs pa'i sgo nas med pa'i blo yang ldog par 'gyur te zhes bya bas ni /
dbu ma pa don dam par dngos po yod par mi lta ba la yod pa bsal bas med par lta ba'i blo yang skye bar mi 'gyur bar bstan to / /
spyod pa med par spyod pa'i shes rab kyi spyod pa la gnas par rab tu dben par gyur pa rnams la med do snyam pa'i blo mi skye ba'i phyir med pa dag dang dbu ma smra ba dag la sgra mtshungs pa tsam yang med do zhes bya bas ni sgra tsam mtshungs pa yang med par bstan to / /
ston pa'i dus na yang yod pa nyid dgag pa tsam byed pa'i phyir /
med pa nyid du ston pa mi byed pas yungs 'bru dang ri rab bzhin du khyad par shin tu che'o zhes bya bas ni tshig bstan pa'i dus na yang khyad par shin tu che bar bstan to / /
de ltar re zhig mdo mdzad pas / /
ma skyes pa dang ma 'gags pa / /
chos nyid mya ngan 'das dang mtshungs / /
zhes gsungs pas don dam par chos thams cad skye ba dang 'gag pa med pa'i chos nyid mya ngan las 'das pa dang mtshungs par bstan nas da ni 'jig rten tha snyad du ni don dam par rtogs par 'gyur ba'i tshogs sbyin pa la sogs pa la mang po nye bar blangs pa dang rjes su mthun pa dang /
'jig rten gyi tha snyad du grags pa phyi nang gi dngos po gang dag 'jig rten la yang dag pa nyid du grags pa de dag ni bcom ldan 'das kyis kyang yang dag pa nyid do zhes gsungs pa dang /
nam mkha'i me tog dang /
ri bong gi rwa la sogs pa gang dag 'jig rten la yang dag pa ma yin par grags pa de dag ni bcom ldan 'das kyis kyang yang dag pa nyid ma yin no zhes gsungs pa dang /
bden pa gnyis rnam par gzhag pa'i tshul gang dag 'jig rten la yang dag pa nyid dang yang dag pa ma yin pa nyid du grags pa de dag ni /
bcom ldan 'das kyis kyang yang dag pa nyid dang yang dag pa nyid ma yin pa nyid do zhes gsungs pas tha snyad kyi bden pa'i lugs rnam par gzhag pa'i tshul bstan pa'i phyir /
chos thams cad mya ngan las 'das pa dang mtshungs su zin kyang don dam par rtogs par 'gyur ba'i tshogs sbyin pa la sogs pa mang po nye bar blang ba dang rjes su mthun pa'i phyir dang /
'jig rten gyi tha snyad du yang phyi nang gi dngos po 'di dag de ltar bden pa yin pa'i phyir /
ji ltar nang dang phyi rol gyi dngos po 'jig rten la yang dag pa nyid du grags pa dang /
nam mkha'i me tog dang /
ri bong gi rwa la sogs pa yang dag pa nyid ma yin par grags pa gang dag yin pa de dag tha snyad du / /
thams cad yang dag yang dag min / /
zhes bya ba smras so / /
de nyid kyi khungs bstan pa'i phyir /
'di ltar bcom ldan 'das kyis kyang gang 'jig rten la yod par grags pa de nga yang yod par smra'o / /
gang 'jig rten la med par grags pa de nga yang med par smra'o / /
zhes ji skad gsungs pa lta bu'o zhes bya ba smras te /
bcom ldan 'das kyis don dam par dngos po rnams ngo bo nyid stong par gzigs kyang 'jig rten gyi tha snyad kyi dbang gis 'di ni yang dag pa nyid do / /
'di ni yang dag pa nyid ma yin no / /
'di ni yang dag pa nyid dang yang dag pa nyid ma yin pa nyid do zhes gsungs so / /
de'i phyir gang gi tshe 'jig rten gyi tha snyad bya ba de'i tshe na don dam par rtogs par 'gyur ba'i tshogs sbyin pa la sogs pa mang po nye bar blang ba dang rjes su mthun pa dang 'jig rten gyi tha snyad du grags pa phung po lnga la sogs pa nang gi dngos po dang bum pa dang snam bu la sogs pa phyi rol gyi dngos po gang dag 'jig rten la yang dag pa nyid du grags pa de dag thams cad ni bcom ldan 'das kyis kyang yang dag pa nyid do zhes gsungs pas yang dag pa nyid du brjod par bya'o / /
nam mkha'i me tog dang /
ri bong gi rwa la sogs pa gang dag 'jig rten la yang dag pa nyid ma yin par grags pa de dag thams cad ni /
bcom ldan 'das kyis kyang yang dag pa nyid ma yin no zhes gsungs pas yang dag pa nyid ma yin par brjod par bya'o / /
yang na mig la sogs pa skye mched rnams dang /
gzugs la sogs pa yul rnams tha snyad kyi bden pa dang mi 'gal bar yod pas thams cad yang dag ces gsungs so zhes bya bas ni /
yang na thams cad yang dag ces bya ba ni phyi dang nang gi skye mched rnams kun rdzob kyi bden pa dang rjes su mthun par yod pas thams cad yang dag ces bya'o zhes bstan to / /
don dam par ni brten nas byung ba sgyu ma bzhin du ngo bo nyid yongs su ma grub pa'i phyir /
ji ltar snang ba de ltar yod pa ma yin pas yang dag min zhes gsungs so zhes bya bas ni yang na yang dag min zhes bya ba ni /
phyi nang gi skye mched rnams don dam par brten nas byung ba sgyu ma bzhin du ngo bo nyid yongs su ma grub pa'i phyir /
ji ltar snang ba de ltar yod pa ma yin pas yang dag min zhes bya'o zhes bstan to / /
bden pa gnyi ga'i rnam pa la ltos nas /
yang dag yang dag ma yin nyid / /
ces gsungs so zhes bya bas ni phyi nang gi skye mched rnams kun rdzob kyi bden pa la ltos nas ni sgyu ma tsam du bya ba byed nus pa nyid du yod pa'i phyir yang dag nyid ces bya'o / /
de dag nyid don dam pa'i bden pa la ltos nas ngo bo nyid med pa nyid yin pa'i phyir yang dag pa ma yin pa nyid ces bya'o zhes ston to / /
da ni don dam par yang dag pa nyid ma yin pa yang ma yin la yang dag pa nyid kyang ma yin pa de ni sangs rgyas kyi bstan pa yin par bstan pa'i phyir /
mngon par rtogs pa'i dus na rnal 'byor pa rnam pa thams cad du chos thams cad kyi de kho na la rnam par mi rtog pa'i phyir /
yang dag min min yang dag min / /
de ni sangs rgyas bstan pa'o / /
zhes bya ba smras te /
don dam par dngos po'i ngo bo nyid stong pa sgyu ma dang /
rmi lam dang /
smig rgyu dang /
gzugs brnyan dang /
brag ca lta bu dag mngon par rtogs pa'i dus na rnal 'byor pa rnam pa thams cad du chos thams cad kyi de kho na la rnam par mi rtog pa'i phyir /
yang dag pa nyid ma yin par yang mi brjod la /
yang dag pa nyid du yang mi brjod pas yang dag pa nyid ma yin pa yang ma yin la /
yang dag pa nyid kyang ma yin pa de ni sangs rgyas bcom ldan 'das rnams kyi bstan pa yod pa dang med pa nyid kyi skyon dang bral ba mu stegs byed thams cad dang thun mong ma yin pa don dam pa gsal bar byed pa yin no / /
yang na 'di ni don gzhan yin te /
thams cad yang dag yang dag min / /
yang dag yang dag ma yin nyid / /
yang dag min min yang dag min / /
de ni sangs rgyas bstan pa'o / /
zhes bya ba tshig le'ur byas pa 'di'i don ni rnam pa gzhan du rnam par bshad pa bstan pa'i phyir /
yang na bcom ldan 'das kyis nyon mongs pa'i sgrib pa spang ba'i phyir nang dang phyi rol gyi skye mched bdag dang bdag gi dang bral ba'i mtshan nyid g.yo ba med pa shes byar bstan pa gang dag yin pa de dag thams cad yang dag ces gsungs so zhes bya bas ni /
thams cad yang dag ces bya ba'i tha tshig go / /
don rnam pa gzhan du rnam par bshad pa ston te /
bcom ldan 'das kyis nyon mongs pa'i sgrib pa spang ba'i phyir mig la sogs pa nang gi skye mched dang gzugs la sogs pa phyi rol gyi skye mched bdag dang bdag gi dang bral ba'i mtshan nyid g.yo ba med pa sems pa med pa gang yin pa de shes byar bstan pa gang dag yin pa de dag thams cad ni yang dag pa nyid ces bya ste /
de rtogs na nyon mongs pa rnams mi skye ba'i phyir ro / /
rnam par shes pa'i mtshan nyid kyang bdag gis bdag dang bcas pa'i phyir dang bdag gi yin pa'i phyir byed pa por brjod pas nyan pa dang sems pa dang sgom par byed pa dag yang dag min zhes gsungs so zhes bya bas ni /
thams cad yang dag min zhes bya ba'i tha tshig gi don rnam pa gzhan du rnam par bshad pa ston te /
bcom ldan 'das kyis rnam par shes pa'i mtshan nyid kyi phung po bdag tu gsungs pas rnam par shes pa'i mtshan nyid kyi bdag des bdag dang bcas pa'i phyir dang bdag gi yin pa'i phyir dang /
rnam par shes par byed pa por brjod pas nyan pa dang sems pa dang gom par byed pa dag ni yang dag pa nyid ma yin te /
'di ltar don dam par rnam par shes pa yang bdag tu mi 'dod pa'i phyir ro / /
'jig rten gyi bstan bcos kyi tha snyad la ltos pa'i dbang gis /
yang dag yang dag ma yin nyid / /
ces gsungs so zhes bya bas ni /
yang dag pa nyid dang yang dag pa ma yin pa nyid ces bya ba'i tshig gi don rnam pa gzhan du rnam par bshad pa ston te /
'di ltar 'jig rten bdag tu mngon par zhen pa de'i phyir /
'jig rten gyi tha snyad la ltos pa'i dbang gis rnam par shes pa bdag tu smra ba bstan pa ni yang dag pa nyid yin la /
bstan bcos kyi tha snyad la ltos pa'i dbang gis bdag med pa'i phyir rnam par shes pa bdag ma yin par bstan pa ni yang dag pa ma yin pa nyid do / /
theg pa chen po'i tshul gyis chos thams cad skye ba med pa'i phyir /
shes pa rnam par rtog pa dang bcas pa dang rnam par rtog pa med pa'i spyod yul nyid du 'gyur ba dngos po'i tshul gyis yang dag pa nyid la sogs par rnam par brtags pa gang yin pa de lta bu med pas /
yang dag min min yang dag min / /
de ni sangs rgyas bstan pa'o / /
zhes bya bas ni yang dag pa ma yin pa nyid kyang ma yin la /
yang dag pa nyid kyang ma yin pa zhes bya ba'i tshig gi don rnam pa gzhan du rnam par bshad pa ston te /
theg pa chen po'i tshul ni don dam pa pa ste /
des chos thams cad skye ba med pa'i phyir rnam par rtog pa dang bcas pa'i shes pa dang /
rnam par rtog pa med pa'i shes pa'i spyod yul nyid du 'gyur ba dngos po'i tshul gyis yang dag pa ma yin pa nyid du rnam par rtog pa gang yin pa de lta bu med pas yang dag pa ma yin pa nyid kyang ma yin te /
sangs rgyas bcom ldan 'das rnams kyi bstan pa ni dngos po rgyu dang rkyen las gdags par zad kyi /
yod pa dang med pa ni ma yin pa'i phyir ro / /
de ni sangs rgyas bstan pa'o / /
zhes gsungs pa la /
sangs rgyas zhes bya ba dang /
bstan pa zhes bya ba dang /
sangs rgyas kyi bstan pa zhes bya ba'i tshig gi don bye brag tu bshad pa bstan pa'i phyir /
de la sangs rgyas zhes bya ba ni chos kyi de kho na nyid phyin ci ma log pa ma lus par thugs su chud pa'i phyir /
sangs rgyas te drang srong mchog rnams so / /
bstan pa zhes bya ba ni lha dang mi'i mtho ris dang byang grol gyi bde ba 'dod pa rnams la dbang po dang bsam pa dang bag la nyal dang dus kyi dbang gis mtho ris dang byang grol gyi lam phyin ci ma log par rjes su ston pas bstan pa'o / /
yang na rang dang gzhan gyi rgyud la yod pa'i nyon mongs pa bag chags dang bcas pa'i dgra thams cad tshar gcod pas bstan pa'o / /
sangs rgyas kyi bstan pa zhes bya ba ni sangs rgyas rnams kyi bstan pa ste zhes bya ba smras so / /
sangs rgyas rnams kyi bstan pa de'i ngo bo nyid gang yin pa dang de la nan tan bya bar bskul ba bstan pa'i phyir /
tha snyad dang don dam pa'i bden pa'i tshul mchog tu rmad du byung ba thogs pa med pa smra ba gzhan dag dang thun mong ma yin pa ste /
mngon par zhen pa'i zug rngu thams cad dbyung ba'i phyir de la nan tan bya'o zhes bya ba smras te /
de ni sangs rgyas bcom ldan 'das rnams kyi bstan pa tha snyad dang don dam pa'i bden pa'i tshul yod pa dang med pa nyid kyi skyon dang bral ba mu stegs byed thams cad dang thun mong ma yin pa don dam pa gsal bar byed pa yin te /
de'i phyir de kho na mthong bar 'dod pa rnams kyis /
'jig rten dang 'jig rten las 'das pa'i dngos po thams cad la mngon par zhen pa'i zug rngu thams cad dbyung ba'i phyir /
'jig rten gyi tha snyad kyi dbang gis gsungs pa dag la mngon par ma zhen par byas te de kho na gang nyid yin pa de nyid la nan tan bya'o // //
bam po drug cu gnyis pa /
rang gi sde dang /
gzhan gyi sde pa dag las phal cher skyon 'dogs par byed de /
gal te khyod dngos po'i ngo bo nyid gzhan gyis yongs su btags pa ma lus par bsal bas de kho na rtogs par 'dogs na /
'o na de'i mtshan nyid bstan par bya dgos so / /
ci ste mi ston na ni rang gi phyogs nges par mi 'jog la /
gzhan gyi phyogs sun 'byin par byed pa'i phyir khyed co 'dri ba nyid yin no zhes bya bas ni /
sngar bstan bcos mdzad pa /
thams cad yang dag yang dag min / /
yang dag yang dag ma yin nyid / /
yang dag min min yang dag min / /
de ni sangs rgyas bstan pa'o / /
zhes gsungs pas /
bcom ldan 'das kyis 'jig rten gyi tha snyad kyi dbang gis ni 'di ni yang dag pa nyid do / /
'di ni yang dag pa nyid ma yin no / /
'di ni yang dag pa nyid dang /
yang dag pa nyid ma yin no zhes kyang gsungs la /
don dam par ni yang dag pa nyid ma yin par yang mi brjod la /
yang dag pa nyid du yang mi brjod pa des na sangs rgyas bcom ldan 'das rnams kyi bstan pa yod pa dang med pa nyid kyi skyon dang bral ba /
mu stegs byed thams cad dang thun mong ma yin pa /
don dam pa gsal bar byed pa yin par gsungs pas de'i phyir de kho na mthong bar 'dod pa rnams kyis 'jig rten gyi tha snyad kyi dbang gis gsungs pa de dag la mngon par ma zhen par byas te /
don dam par de kho na gang nyid yin pa de nyid la nan tan bya'o zhes bshad pa de la /
'dir rang gi sde pa dang /
gzhan gyi sde pa dag las phal cher skyon 'dogs par byed de /
de dag na re gal te khyed dbu ma pa dngos po'i ngo bo nyid gzhan gyis yongs su btags pa ma lus par bsal bas de kho na rtogs par 'dod na /
'o na des na de kho na'i mtshan nyid gang yin pa bstan par bya dgos so / /
ci ste mi ston na khyed rang gi phyogs nges par mi 'jog la /
gzhan gyi phyogs sun 'byin par byed pa'i phyir /
khyed kyi sgrub pa de gzhan la co 'dri ba nyid yin pas bden pa ma yin no zhes zer ba'i tshig yin no / /
de skad ces zer ba de'i lan du 'grel pa byed pa nyid kyis 'dir bshad pa /
gal te de kho na'i mtshan nyid brjod par bya ba zhig yin na ni /
bstan par bya dgos pa yang bden pa zhig ni de ni brjod par bya ba ma yin no zhes bya ba smras te /
don dam pa'i de kho na'i mtshan nyid ni brjod par bya ba ma yin te /
ji skad du /
'jam dpal khyod kyis don dam pa ston cig ces bka' stsal pa dang /
'jam dpal cang mi smra bar 'dug pa na de bzhin gshegs pas 'jam dpal khyod kyis don dam pa legs par bstan to zhes bka' stsal to zhes gsungs pas /
'dir yang don dam pa'i de kho na'i mtshan nyid de ni brjod par bya ba ma yin pas kho bos de ma bstan par khyed de la mngon par zhen pa'i phyogs dgag pa tsam byas pa'i phyir /
kho bos khyed la co 'dri ba nyid ma yin no zhes ston to / /
'on kyang skye bo las dang po pa dag yang dag par dbugs dbyung ba'i phyir so sor rtog pa'i shes pa rnam par rtog pa dang bcas pas de ltar rnam par nges pas 'di bshad par bya ste zhes bya bas ni /
de ltar don dam pa'i de kho na'i mtshan nyid de ni brjod par mi nus mod kyi /
'on kyang kun rdzob kyi tha snyad du skye bo las dang po pa yang dag par dbugs dbyung ba'i phyir /
so sor rtog pa'i shes pa tha snyad pa rnam par rtog pa dang bcas pas de kho na'i mtshan nyid ji lta ba de ltar rnam par nges pas don dam pa pa'i de kho na'i mtshan nyid 'di bshad par bya ste zhes bya bar sbyar ro / /
de nyid bstan pa'i phyir /
gzhan las shes min zhi ba dang / /
spros pa rnams kyis ma spros pa / /
rnam rtog med don tha dad min / /
de ni de nyid mtshan nyid do / /
zhes bya ba smras te /
des ni re zhig don dam pa pa'i de kho na'i mtshan nyid bstan to / /
de dag nyid bye brag tu bshad pa bstan pa'i phyir / /
de la gzhan las shes min zhes bya ba ni /
'di la gzhan las shes pa med pa ste /
lung med par bdag gi mngon sum du 'gyur zhing bdag nyid kyis rang rig par bya ba zhes bya ba'i tha tshig go zhes bya ba smras te /
don dam pa 'di la gang zag gzhan las shes pa med pa ste /
gzhan gyi lung med par bdag gi mngon sum du 'gyur zhing bdag nyid kyis rang rig par bya ba yin no zhes bya ba'i tha tshig go / /
zhi ba zhes bya ba ni ngo bo nyid dang bral ba'i phyir te /
dngos po'i ngo bo nyid dang khyad par gyi yul la rnam par rtog pa'i spyod yul ma yin pa'i phyir ro zhes bya ba ni ngo bo nyid stong pa'i phyir dngos po'i ngo bo nyid dang khyad par gyi yul la rnam par rtog pa ma zhi ba'i spyod yul ma yin pas zhi ba yin no / /
spros pa rnams kyis ma spros pa / /
zhes bya ba ni mngon par brjod pa'i mtshan nyid kyi spros pa nye bar zhi ba'i phyir ro zhes bya ba ni /
'jig rten pa'i spros pa gang la mngon par brjod pa'i mtshan nyid yod pa'i spros pa de nye bar zhi ba'i phyir te /
'jig rten gyi chos rnams dang bral ba zhes bya ba'i tha tshig go / /
rnam par rtog pa med pa zhes bya ba ni snang ba med pa nyid kyis 'di dang 'di'o zhes rnam par ma brtags pa'i phyir ro zhes bya ba ni gang la yul snang ba dang bral ba de ni snang ba med pa'o / /
de'i dngos po ni snang ba med pa nyid de /
des 'di ni kha dog go / /
'di ni dbyibs so zhes bya ba la sogs pa lta bur rnam par ma brtags pa'i phyir rnam par rtog pa med pa zhes bya ba'o / /
don tha dad pa ma yin pa zhes bya ba ni chos nyid ro gcig pa'i phyir don dbyer med pa de zhes bya ba ni /
chos nyid kyi ro stong pa nyid ces bya bar gcig pa'i phyir dmigs su med pas don dbyer med pa'i phyir don tha dad pa ma yin pa zhes bya'o / /
de ni de kho na'i mtshan nyid yin no zhes bya ba ni don snga ma lnga po dag gi mjug bsdu ba ste /
de ni de nyid mtshan nyid do / /
zhes bya ba dang sbyar ro / /
da ni tshig gi don lnga po de dag gi mtshams sbyar ba bstan pa'i phyir de la gang gi phyir rnam par rtog pa med pa de'i phyir spros pa rnams kyis ma spros pa'o zhes bya ba ni /
'di ltar rnam par rtog pas kun nas bslang ba las mngon par brjod pa'i mtshan nyid kyi spros pa 'byung ba'i phyir ro / /
gang gi phyir spros pa rnams kyis ma spros pa de'i phyir zhi ba'o zhes bya ba ni /
'di ltar spros pa dag mi 'jug pa nyid zhi ba zhes brjod pa'i phyir ro / /
gang gi phyir zhi ba de'i phyir rnam par mi rtog pa'i ye shes kyi spyod yul lo zhes bya ba ni 'di ltar ma zhi ba nyid la rnam par rtog pa'i shes pa don tha dad pa'i yul can skye ba'i phyir ro / /
gang gi phyir rnam par mi rtog pa'i ye shes kyi spyod yul yin pa de'i phyir gzhan las shes pa ma yin no zhes bya ba ni /
'di ltar gzhan las shes pa la rnam par rtog pa 'byung ba'i phyir ro / /
gang gzhan las shes pa ma yin pa de la tshig mi 'jug pas de'i phyir /
de kho na'i ngo bo nyid ni tshig gis sgro gdags pa las yang dag par 'das pa yin no zhes bya ba ni 'di ltar tshig tu brjod par bya ba yin na gzhan las shes pa nyid du 'gyur bas de'i phyir /
de kho na'i ngo bo nyid ni tshig gi sgro gdags pa las yang dag par 'das pa yin pas de ni brjod par bya ba ma yin no / /
de ni brjod par mi nus mod kyi zhes bya ba la sogs pas ni /
de ltar de kho na'i mtshan nyid de ni brjod par mi nus mod kyi /
'on kyang kun rdzob kyi tha snyad du dngos po thams cad kyi ngo bo nyid dang khyad par dgag pa ston pa'i bshad pa yi ge la brten te 'byung bas don dam pa pa'i de kho na thabs kyi sgo nas bstan to zhes bya bar sbyar ro / /
da nyid bstan pa'i phyir /
dngos po thams cad kyi ngo bo nyid dang khyad par dgag pa ston pa'i bshad pa de kho na'i ngo bo nyid rtogs par nus pa /
rnam par mi rtog pa'i shes pa skye ba med pa'i tshul gyis skye ba dang rjes su mthun pa /
yi ger sgro btags pa las 'byung bar 'gyur te zhes bya ba smras te /
de la dngos po thams cad kyi ngo bo nyid dang /
khyad par dgag pa ston pa'i bshad pa zhes bya ba ni khyad par gyi gzhi yin la /
de kho na'i ngo bo nyid rtogs par nus pa rnam par mi rtog pa'i shes pa skye ba med pa'i tshul gyis skye ba dang rjes su mthun pa zhes bya ba dag ni bshad pa de'i khyad par yin no / /
de lta bu'i khyad par dang ldan pa'i bshad pa de sgo gang nas 'byung bar 'gyur zhe na /
yi ger sgro btags pa pa las 'byung bar 'gyur te kun rdzob kyi tha snyad du de lta bu'i bshad pa yi ge la brten te 'byung bas don dam pa pa'i de kho na thabs kyis bstan to zhes bya bar sbyar ro / /
de ltar de kho na rang rig par bya ba thabs kyi sgo nas bstan pas mtshan nyid ma bstan pa ma yin pa'i phyir co 'dri ba nyid ma yin pas skyon gdags su med do zhes bya ba ni phyogs snga ma'i lan gyi mjug bsdu ba yin no / /
de ltar re zhig don dam pa pa'i de kho na bstan to zhes bya ba ni /
gzhan las shes min zhi ba dang / /
spros pa rnams kyis ma spros pa / /
rnam rtog med don tha dad min / /
de ni de nyid mtshan nyid do / /
zhes bya ba de ni re zhig don dam pa pa'i de kho na'i mtshan nyid bstan pa yin no zhes bya bar sbyar ro / /
da ni kun rdzob pa bshad par bya ste zhes bya ba la sogs pas ni /
kun rdzob pa'i de kho na'i mtshan nyid ston to / /
de nyid bstan pa'i phyir /
gang la brten te gang 'byung ba / /
de ni re zhig de nyid min / /
rgyu gang la brten te 'bras bu gang byung ba de ni re zhig de nyid ma yin te /
rgyu las 'bras bu gzhan ma yin pa nyid ma yin no zhes bya ba'i tha tshig go zhes bya ba smras te /
dper na sa bon la brten te myu gu 'byung ba ni sa bon gang kho na yin pa de myu gu kho na ma yin pa bzhin no / /
de nyid kyi tshad ma bstan pa'i phyir /
rgyu las 'bras bu gzhan ma yin pa de nyid ma yin no zhes shes par byar nus te /
blo tha dad pas shes par bya ba yin pa'i phyir /
dper na rtogs pa dang rtogs par bya ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rtogs pa dang rtogs par bya ba ni blo tha dad pas shes par bya ba yin pa'i phyir /
de gnyis gcig pa nyid ma yin pa de bzhin du rgyu dang 'bras bu yang blo tha dad pas shes par bya ba yin pa'i phyir de gnyis kyang gcig pa nyid ma yin no / /
de nyid kyi 'thad pa gzhan bstan pa'i phyir /
yang na rgyu gang la brten te 'bras bu gang byung ba de ni re zhig de nyid ma yin te /
rgyu'i bdag nyid las mi skye bar thal bar 'gyur ba'i phyir ro zhes bya ba smras te /
gal te rgyu dang 'bras bu gnyis gcig pa nyid yin par gyur na rgyu'i bdag nyid las rgyu nyid mi skye ba de bzhin du rgyu'i bdag nyid las 'bras bu yang mi skye bar thal bar 'gyur ba'i phyir de ni mi 'dod do / /
da ni rgyu dang 'bras bu gnyis gzhan nyid kyang ma yin par bstan pa'i phyir /
de las gzhan pa yang ma yin pa de'i phyir zhes bya ba smras te /
dper na sa bon las gzhan pa myu gu'i ngo bo nyid med pa'i phyir /
sa bon las myu gu gzhan pa'ang ma yin pa bzhin no / /
de nyid kyi 'thad pa gzhan bstan pa'i phyir /
gang las brten te gang 'byung ba / /
de ni de las gzhan pa'ang ma yin te / /
zhes shes par byar nus te /
rgyu ma yin pa las mi skye ba bzhin du rgyu las kyang 'bras bu mi skye bar thal bar 'gyur ba'i phyir ro zhes bya ba smras te /
gal te rgyu dang 'bras bu gnyis gzhan nyid yin par gyur na ji ltar 'bras kyi rgyu ma yin pa nas las 'bras mi skye ba de bzhin du /
'bras kyi rgyun 'bras kyi sa bon nyid las kyang 'bras kyi myu gu mi skye bar thal bar 'gyur ba'i phyir yang de mi 'dod do / /
de nyid kyi tshad ma bstan pa'i phyir /
yang na rgyu las 'bras bu gzhan pa'ang ma yin te zhes bya bar shes par bya ste /
rgyu dang 'bras bur 'brel na brten te 'byung ba'i phyir rgyu'i rang gi bdag nyid bzhin no zhes rjes su dpag pa'i phyir ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu'i rang gi bdag nyid ni rang gi rgyu dang 'bras bur 'brel na brten te byung ba'i phyir rang gi bdag nyid las rang nyid gzhan nyid ma yin pa de bzhin du /
rgyu dang 'bras bu gnyis kyang 'brel na brten te byung ba'i phyir rgyu las 'bras bu gzhan pa nyid kyang ma yin no / /
gtan tshigs kyi sbyor ba khyad par dang bcas pa yin pa'i phyir /
de las gzhan pa la brten te byung ba'i 'bras bu dag gis ma nges pa nyid kyang ma yin no zhes bya bas ni /
rjes su dpag pa snga ma'i gtan tshigs kyi sbyor ba la rgyu dang 'bras bur 'brel na zhes bya ba dang brten te byung ba'i phyir zhes bya ba tshig gnyis smos pa ni /
gal te rgyu dang 'bras bur 'brel na zhes bya ba'i khyad par ma smos par brten te 'byung ba'i phyir zhes bya ba de tsam zhig smos par gyur na pha rol po dag 'di skad ces 'di na brten te byung yang gzhan yin pa nas kyi sa bon dang 'bras kyi myu gu lta bu dag snang bas des na ci re zhig brten te byung ba'i phyir /
dper na nas kyi sa bon las 'bras kyi myu gu gzhan nyid yin par de bzhin du /
rgyu las 'bras bu gzhan nyid yin par 'gyur ram /
'on te brten te byung ba'i phyir dper na nas kyi sa bon las nas kyi myu gu gzhan nyid ma yin pa bzhin du rgyu las 'bras bu gzhan nyid ma yin par 'gyur ba ma nges pas dbu ma pa'i gtan tshigs de ma grub po zhes zer bar 'gyur bas ma nges pa nyid kyi skyon de bsal ba'i phyir /
rgyu dang 'bras bur 'brel na brten te byung ba'i phyir zhes gtan tshigs kyi sbyor ba khyad par dang bcas pa byas te /
de'i phyir nas kyi sa bon de las gzhan pa 'bras kyi sa bon la brten te byung ba'i 'bras kyi myu gu dang nas kyi sa bon dag brten te byung yang rgyu dang 'bras bur ma 'brel bas gzhan yin pa lta bu dag gi ma nges pa nyid ma yin te /
nas kyi sa bon dang nas kyi myu gu dang rgyu dang 'bras bur 'brel pa yang yin la /
brten te 'byung ba yang yin pa'i phyir de gnyis gzhan pa nyid ma yin pa 'dir gtan tshigs su byed pas de ma nges pa nyid ma yin no zhes bstan to / /
phyir zhes bya ba'i sgra ni gtan tshigs kyi don te zhes bya ba ni tshig le'ur byas pa'i rtsa ba 'das ma thag pas /
de las gzhan pa'ang ma yin phyir / /
zhes bya ba de'i mjug nas phyir zhes bya ba'i sgra smos pa ni 'og nas /
de phyir chad min rtag ma yin / /
zhes 'byung ba de sgrub pa'i gtan tshigs kyi don yin par sbyar ro / /
de nyid bstan pa'i phyir gang gi phyir de ltar rgyu las 'bras bu de nyid kyang ma yin la /
gzhan pa yang ma yin pa de'i phyir /
de phyir chad min rtag ma yin / /
zhes bya ba smras so / /
de nyid bye brag tu bshad pa bstan pa'i phyir /
'di la gang gi phyir rgyu zhig kyang 'bras bu skye bas rgyun gyis nges par gnas shing rgyun zhig kyang 'bras bu de mi 'jig pa'i gzhan nyid ma yin pas chad pa ma yin la /
gang gi phyir 'bras bu'i dus na rgyu 'jig cing rgyu de zhig kyang 'bras bu nam yang mi 'jig pas de'i phyir /
de nyid ma yin pas rtag pa yang ma yin te zhes bya ba smras te /
de ltar gang gi phyir gang la brten te gang byung ba de nyid kyang ma yin la /
de de las gzhan pa'ang ma yin pa de'i phyir chad pa yang ma yin la /
rtag pa yang ma yin no / /
'di ltar sa bon nyid myu gu yin par gyur na sa bon rtag par 'gyur ro / /
gang gi phyir sa bon nyid myu gu ma yin pa de'i phyir sa bon rtag pa ma yin no / /
gal te sa bon yang gzhan nyid la myu gu yang gzhan yin par gyur na /
de lta na sa bon rnam pa thams cad du rgyun chad pas chad par 'gyur ro / /
gang gi phyir sa bon las myu gu gzhan ma yin pa de'i phyir sa bon chad pa ma yin no / /
de nyid kyi khungs slob dpon 'phags pa lhas mdzad pa bstan pa'i phyir /
ji skad du /
gang phyir dngos po 'jug 'gyur ba / /
des na chad par mi 'gyur ro / /
gang phyir dngos po ldog 'gyur ba / /
des na rtag par mi 'gyur ro / /
zhes bshad pa lta bu'o zhes bya ba smras so / /
yang na kha cig na re chos nyid rjes su 'jug pa'i phyir chad pa ma yin la /
chos rnam par bzlog pa'i phyir rtag pa ma yin no zhes zer ro zhes bya ba ni /
'grel pa byed pa nyid na re 'bras bu zhes bya ba'i chos nyid rjes su 'jug pa'i phyir chad pa ma yin la /
rgyu zhes bya ba'i chos rnam par ldog pa'i phyir rtag pa ma yin no zhes zer ba'i tshig yin no / /
de ltar de kho na'i mtshan nyid don dam pa pa dang /
kun rdzob pa bstan nas /
da ni de kho na'i mtshan nyid bstan pa de ni sangs rgyas bcom ldan 'das kyi bstan pa bdud rtsi yin pas de nan tan gyis bsgrub par bya ba bstan pa'i phyir /
de'i phyir de ltar /
don gcig min don tha dad min / /
chad pa ma yin rtag min pa / /
de ni sangs rgyas 'jig rten gyi / /
mgon po'i bstan pa bdud rtsi yin / /
zhes bya ba smras te /
de ltar mtho ris dang byang grol gyi lam rnam par 'byed pa /
don gcig pa ma yin pa /
chad pa ma yin pa /
rtag pa ma yin pa /
gcig pa dang /
tha dad pa dang /
chad pa dang rtag pa'i skyon las phyi rol du gyur pa /
mchog tu zab pa /
don dam pa'i de kho na gsal bar byed pa de ni 'jig rten dang /
'jig rten las 'das pa'i bde ba thob par bya ba'i phyir sangs rgyas bcom ldan 'das thams cad mkhyen pa /
thams cad gzigs pa /
stobs bcu'i stobs dang ldan pa /
'jig rten gyi mgon po rgyu med par sems can la byams pa rnams kyi bstan pa bdud rtsi yin te bsgrub par bya'o / /
de nyid bstan pa'i phyir /
bdud rtsi zhes bya ba ni bdud rtsi'i go 'phang thob pa'i rgyu yin pa'i phyir te /
byang chub sems dpa' bsod nams dang ye shes kyi tshogs dpag tu med pa dang ldan pa rnams kyis de rtogs nas 'gro ba mtha' dag la phan pa bskyed pa'i phyir /
rab tu brtson par byed pa na yang dag par rdzogs pa'i sangs rgyas nyi ma dag tu gyur nas gsung gi 'od zer dag gis sems can skal ba dang ldan pa rnams kyi blo gros kyi pad ma dag kha 'byed par mdzad pa dang /
nyan thos rnams kyis kyang thos pa dang bsams pa dang /
bsgoms pa las byung ba'i shes pa yongs su 'dris par byas pas tshe 'di nyid la mya ngan las 'das pa mngon sum du byed pa'i phyir sdug bsngal thams cad nye bar zhi ba ni bdud rtsi yin no zhes bya ba smras te /
sangs rgyas bcom ldan 'das kyi bstan pa la don dam pa'i de kho na gsal bar byed pa 'di ni mya ngan las 'das pa bdud rtsi'i go 'phang 'thob pa'i rgyu yin pa'i phyir bdud rtsi zhes bya ste /
de yang byang chub sems dpa' bsod nams dang ye shes kyi tshogs dpag tu med pa dang ldan pa rnams kyis ni gang zag dang chos bdag med pa'i de kho na rtogs nas 'gro ba mtha' dag la phan pa bskyed pa'i phyir /
rab tu brtson par byed pa na bdag bla na med pa yang dag par rdzogs pa'i sangs rgyas nyi ma lta bur gyur nas gsung gi 'od zer dag gis sems can skal ba dang ldan pa rnams kyi blo gros kyi pad ma dag kha 'byed par mdzad pas /
bdag dang gzhan gyi mi gnas pa'i mya ngan las 'das pa bdud rtsi'i go 'phang 'thob pa'i rgyu yin pa'i phyir bdud rtsi zhes bya'o / /
nyan thos rnams kyis kyang thos pa dang bsams pa dang /
bsgoms pa las byung ba'i shes pa yongs su 'dris par byas pa gang bdag med pa'i de kho na rtogs nas tshe 'di nyid la mya ngan las 'das pa mngon sum du byed pa'i phyir /
rang gi sdug bsngal thams cad nye bar zhi ba'i mya ngan las 'das pa bdud rtsi'i go 'phang 'thob pa'i rgyu yin pa'i phyir bdud rtsi zhes bya'o / /
gang gi tshe 'ga' zhig brgya la tshe 'di la tshogs ma bsags pa nyid kyis thar pa thob par ma gyur na de lta na yang tshe rabs gzhan dag la de la nges par 'grub ste zhes bya bas ni /
nyan thos gang dag tshogs ma byas pa nyid kyis 'phral la ma grub pa de dag la yang tshe rabs gzhan dag la nges par 'grub par 'gyur ro zhes bstan to / /
de nyid kyi khungs slob dpon 'phags pa lhas mdzad pa bstan pa'i phyir /
ji skad du /
de nyid shes pa 'di la ni / /
'dod chags bral ba ma thob kyang / /
tshe rabs gzhan la 'bad med par / /
nges par 'thob ste las bzhin no / /
zhes bshad pa lta bu'o zhes bya ba smras te /
nyan thos kyi rnal 'byor pa de kho na shes pas tshe 'di la 'dod chags dang bral ba ma thob kyang tshe rabs gzhan la 'bad pa med par nges par 'thob ste /
dper na las kyi rnam par smin pa bzhin no / /
ji ste yang brgya la /
rdzogs sangs rgyas rnams ma byung zhing / /
nyan thos rnams ni zad gyur kyang / /
de kho na shes pa skye ba'i rkyen dang mi ldan du zin kyang de lta mod kyi tshe rabs gzhan la rab tu dben pa'i shes pa goms par byas pa'i bag chags bsags pas blo gros sbyangs pa rnams la gzhan gyi rkyen med par /
rang sangs rgyas kyi ye shes ni / /
rten pa med las rab tu skye / /
rten pa med pa ni lus dang sems rab tu dben pa ste /
de'i phyir rten pa med pa'i rgyu de las rab tu skye ste /
'du 'dzi med pa'i rgyu las 'byung ngo zhes bya ba'i tha tshig go zhes bya bas ni nyan thos kyi rnal 'byor pa yang dag pa'i mtha' mngon sum du byed pa dag ni yang dag par rdzogs pa'i sangs rgyas rnams sam 'phags pa nyan thos gzhan dag la brten pa'i rten gyis 'dod chags dang bral ba nyid thob pa yin mod kyi /
ci ste yang brgya la nyan thos kyi rnal 'byor pa gang dag tshe 'di la de kho na shes pa goms par byas pa dag cung zad tshogs ma rdzogs pa nyid kyis 'dod chags dang bral ba nyid ma thob ste /
tshe rabs gzhan dag la yang dag pa'i mtha' mngon sum du byed par 'gyur ba'i tshe na /
yang dag par rdzogs pa'i sangs rgyas rnams ma byung ngam /
nyan thos rnams zad par 'gyur te /
de kho na shes pa skye ba'i rkyen dang mi ldan du zin kyang tshe rabs snga ma gzhan la rab tu dben pa'i shes pa goms par byas pa'i bag chags bsags pas blo gros sbyangs pa rnams la rang sangs rgyas kyi ye shes gzhan las shes pa ma yin pa rten pa med pa tsam gyi rkyen las rab tu skye bar 'gyur ro zhes ston to / /
de'i phyir bstan pa bdud rtsi de ni de sgrub pa rnams la tshe 'di dang tshe phyi ma dag la bdud rtsi'i go 'phang thob par byed pa yin pas bdag la legs par 'dod pa rnams kyis bsam pa thag pas de bsgrub par bya'o zhes bya ba ni bstan pa bdud rtsi 'di gzhan dag yang dag par 'dzin du gzhug pa'i tshig yin te de'i phyir bstan pa bdud rtsi de ni de sgrub pa rnams la rang rang gi dbang po dang /
bsam pa dang /
bag la nyal dang /
tshogs dang /
theg pa dang /
rkyen gyi stobs ji lta ba bzhin du nyan thos dang /
byang chub sems dpa'i theg pa pa rnams la tshe 'di dang tshe phyi ma dag la bdud rtsi'i go 'phang thob par byed pa yin pas /
rnal 'byor pa dag legs par 'dod pa yongs su rtog pa dang ldan pa 'khor ba'i dgon pa spang bar 'dod pa bdud rtsi'i go 'phang thob par 'dod pa rnams kyis bsam pa thag pas 'di nyid 'bad pas bsgrub par bya ste /
'di kho na las don dam pa nges par 'grub po / /
de la 'dir rab tu byed pa'i don ni gzhan gyis smras pa'i sgrub pa bsal ba dang bdag nyid kyis sgrub pa kha na ma tho ba med par bstan pas 'du byed rnams bdag dang bdag gis stong pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
bdag dang chos brtag pa'i rab tu byed pa bco brgyad pa'i skabs 'dir rab tu byed pa'i don tshad ma'i don 'bras bur blta ba ni rang gi sde pa dang gzhan dag gis gang zag dang chos bdag yod par smras pa'i sgrub pa bsal ba dang /
bstan bcos mdzad pa bdag nyid kyis gang zag dang chos bdag med pa'i sgrub pa kha na ma tho ba med pa bstan pas 'du byed rnams bdag dang bdag gis stong pa nyid du bstan pa yin no / /
bdag dang chos ngo bo nyid stong pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes sgrub po zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa las /
rab kyi rtsal gyis rnam par gnon pa gzugs ni bdag gam bdag med pa ma yin no / /
de bzhin du tshor ba dang /
'du shes dang /
'du byed rnams dang /
rnam par shes pa yang bdag gam bdag med pa ma yin no / /
gzugs dang /
tshor ba dang /
'du shes dang /
'du byed rnams dang /
rnam par shes pa bdag gam bdag med pa nyid ma yin pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin te /
des ni chos bdag med pa bstan pa'i yon tan dang khungs bstan to / /
de bzhin du /
mdo sde gzhan dag las /
'di la bdag med sems can med / /
srog kyang yod min gang zag med / /
lus 'di khams rnams 'dus tsam du / /
bdag la de ltar rab tu snang / /
zhes bya ba la sogs pa dang de bzhin du /
mdo sde gzhan dag las /
'di la bdag dang sems can med / /
chos 'di dag ni rgyu dang bcas / /
zhes bya ba la sogs pa dang /
de bzhin du /
mdo sde gzhan dag las /
sring mo gzhan yang khyod kyi lus 'di la bdag med sems can med skyes bu med gang zag med shed bu med tshor ba po med byed pa po med do zhes bya ba la sogs pa gsungs pa de dag grub pa yin no zhes bya bas ni /
gang zag bdag med par bstan pa'i yon tan dang khungs bstan to / /
de ltar yid ches pa'i khungs de dag grub pa ni bdag dang chos ngo bo nyid med pa nyid du bstan pa'i yon tan gyi khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i shes rgya nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las bdag dang chos brtag pa zhes bya ba ste rab tu byed pa bco brgyad pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni stong pa nyid kyi mi mthun pa'i phyogs kyi khyad par dgag pas dus ngo bo nyid med pa nyid du bstan pa'i don gyi dbang gis rab tu byed pa bcu dgu pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas /
'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du smras pa'i phyogs snga ma nye bar bzhag pa 'og nas don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir /
dper na mar me bzhin no zhes bya ba la sogs pa dngos po rnams kyi ngo bo nyid yod par sgrub pa'i gtan tshigs dngos po rnams kyi ngo bo nyid ni dus gsum gsal bar byed pa'i rgyu yin pa'i phyir ro zhes bya ba la sogs pa 'byung ba dag yin no / /
de dgag pa zhes bya ba ni de dgag pa'i dbang du byas nas rab tu byed pa bcu dgu pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
dus ngo bo nyid med pa nyid du bstan pa'i don gyi dbang gis rab tu byed pa bcu dgu pa brtsam mo zhes bya ba smras te /
dus brtag pa'i rab tu byed pa bcu dgu pa'i gzhung 'og nas 'byung ba 'di'i don ni dus ngo bo nyid du bstan pa yin pas de'i dbang du byas nas de skad ces smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
dus ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de thob pas de'i phyir /
'grel pa byed pas rab tu byed pa'i mtshams sbyar ba'i skabs 'dir thabs las byung ba'i 'bras bu dang po kho na bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa /
don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir dper na mar me bzhin no / /
gang yod pa ma yin pa de ni gsal ba'i rgyu ma yin te /
dper na rus sbal gyi spu'i gos bzhin no / /
dngos po rnams kyi ngo bo nyid ni dus gsum gsal bar byed pa'i rgyu yin pas de'i phyir de ni yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na rus sbal gyi spu'i gos lta bu gang yod pa ma yin pa de ni dus gsum gsal bar byed pa'i rgyu ma yin pas de ni yod pa ma yin gyi /
mar me lta bu bum pa gsal bar byed pa'i rgyu yin pa de ni yod pa kho na yin pa de bzhin du dngos po rnams kyi ngo bo nyid kyang dus gsum gsal bar byed pa'i rgyu yin pas de yang yod pa kho na yin no zhes zer te /
de ni 'di na dus yod par smra ba bye brag pa la sogs pa dag gi gzhung las dus shes zhes bya ba dngos po rnams kyi ngo bo nyid las don gzhan du gyur pa'i tshig gi don rtag par yod la /
dngos po rnams kyi ngo bo nyid kyi bya ba sngar 'das pa dang /
da dung ma 'ongs pa dang /
da ltar 'jug pa'i gnas skabs kyi bye brag gis 'di ni 'das pa'i dus so / /
'di ni ma 'ongs pa'i dus so / /
'di ni da ltar gyi dus so zhes gsal bar byed pas des na dus kyang dngos po'i ngo bo nyid las don gzhan du gyur pa'i tshig gi don rtag par yod /
dngos po rnams kyi ngo bo nyid kyang dus gsum gsal bar byed pa'i rgyu yin pas bya ba dang ldan pa'i phyir yod pa kho na yin no zhes zer ba'i gzhung yin no / /
stong pa nyid kyi mi mthun pa'i phyogs kyi khyad par de dgag pas dus ngo bo nyid med pa nyid du bstan pa'i phyir /
de skad ces zer ba de'i lan du 'grel pa byed pa nyid kyis /
'dir bshad pa /
tha snyad kyi khongs su gtogs pa'i 'du byed de dag gi skye ba gang yin pa de bya ba zhes bya ste /
de yang dngos po'i bdag nyid skye ba yin pas dngos po de dag nyid rgyu dang 'bras bu spyad pa dang ma spyad pa las 'das pa dang /
ma 'ongs pa dang /
da ltar gyi dus zhes brjod de /
de'i phyir tha snyad du bya ba gzhan yongs su gcod pa'i bya ba nyid la dus shes zhes khas len te /
dper na ba 'jos tsam gyis 'ongs nas brjod /
le'u glags so zhes bya ba bzhin no zhes bya ba smos te /
skabs 'dis ni sangs rgyas pa dag gi gzhung las kun rdzob kyi tha snyad du yang dngos po rnams kyi ngo bo nyid la bya ba rdzas su grub pa med la /
dngos po rnams kyi ngo bo nyid las logs shig na dus zhes bya ba don gzhan du gyur pa'i tshig gi don rtag pa yang med pas de'i phyir dngos po rnams kyi ngo bo nyid ni dus gsum gsal bar byed pa'i rgyu ma yin pas /
pha rol po'i dam bcas pa dang gtan tshigs dag mi 'grub par ston te /
de yang ji lta bu zhe na /
sangs rgyas pa dag gi gzhung las tha snyad kyi khongs su gtogs pa'i 'du byed phung po lnga zhes bya ba de dag gi sngon ma byung ba las 'byung ba'i skye ba gang yin pa de ni bya ba zhes bya ste /
skye ba'i bya ba de yang dngos po'i bdag nyid rgyu dang rkyen las sgyu ma tsam du skye ba nyid yin gyi /
de las logs shig na rdzas su grub pa med pas dngos po de dag nyid rgyu dang 'bras bu gnyi ga spyad pa las ni 'das pa zhes brjod de /
gnyi ga ma spyad pa las ni ma 'ongs pa zhes brjod /
rgyu spyad la 'bras bu ma spyad pa 'am /
rgyu dang 'bras bu gnyis srang mda'i mthon dman bzhin du 'jug bzhin pa las ni da ltar gyi dus zhes brjod de /
de'i phyir tha snyad du skye ba'i bya ba dngos po'i bdag nyid skye ba de nyid kyis bya ba gzhan yongs su gcod cing sel bar byed pa nyid la /
dus shes khas len te /
dper na ba 'jos tsam gyis 'ongs pa'i bya bas bya ba gzhan yongs su gcod pa'i bya ba nyid la dus zhes gdags pa dang /
de tsam gyi bya ba nyid kyis brjod /
le'u glags pas bya ba gzhan yongs su gcod pa'i bya ba de nyid la dus zhes gdags par zad kyi /
de las ma gtogs par logs shig nas dngos po las don gzhan du gyur pa'i bya ba yang med la /
dus kyang med pas dngos po rnams kyi ngo bo nyid ni dus gsum gsal bar byed pa'i rgyu ma yin pas de'i phyir /
pha rol po dag gi dam bcas pa dang gtan tshigs dag tha snyad du yang sangs rgyas pa dag gi phyogs la ma grub po zhes bstan to / /
don dam par ni ji ltar mi 'thad pa de ltar dpyad par bya ste zhes bya ba la sogs pas ni don dam par dngos po rnams kyi ngo bo nyid la yang skye ba'i bya ba gzhan med la /
dngos po rnams las dus zhes bya ba'i tshig gi don gzhan du gyur pa dang /
rtag pa yang med pas pha rol po dag gi dam bcas pa dang /
gtan tshigs dag ji ltar mi 'thad pa de ltar dpyad par bya ba ston to / /
'di la dus yod par smra ba dag 'dus byas kyi dngos po rnams las dus gzhan pa dang /
rtag par smra ste zhes bya bas ni pha rol po'i gzhung bsnan pa ston te /
'di na dus yod par smra ba bye brag pa la sogs pa dag gi gzhung las dus zhes bya ba 'dus byas kyi dngos po rnams las don gzhan du gyur pa'i tshig gi don rtag par yod la /
dngos po rnams kyi ngo bo nyid kyi bya ba sngar 'das pa dang /
da dung ma 'ongs pa dang /
da ltar 'jug pa'i gnas skabs kyi bye brag gis 'di ni 'das pa'i dus so / /
'di ni ma 'ongs pa'i dus so / /
'di ni da ltar gyi dus so zhes gsal bar byed pa des na dus kyang dngos po'i ngo bo nyid las don gzhan du gyur pa'i tshig gi don rtag par yod la /
dngos po rnams kyi ngo bo nyid kyang dus gsum gsal bar byed pa'i rgyu yin pas bya ba dang ldan pa'i phyir yod pa kho na yin no zhes zer ro / /
de la re zhig don dam par dus 'dus byas kyi dngos po rnams las gzhan par mi 'thad par rjes su dpag pa bstan pa'i phyir /
de la don dam par dus ni 'dus byas kyi dngos po rnams las don gzhan du gyur pa ma yin par gzung bar bya ste /
dngos po yin pa'i phyir 'dus byas kyi dngos po'i bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'dus byas kyi dngos po'i bdag nyid ni dngos po yin pa'i phyir 'dus byas kyi dngos po rnams las don gzhan du gyur pa ma yin par gzung bar bya ba de bzhin du /
dus kyang dngos po yin pa'i phyir /
dus kyi dngos po rnams las don gzhan du gyur pa ma yin par gzung bar bya'o / /
da ni don dam par dus rtag pa mi 'thad par rjes su dpag pa bstan pa'i phyir /
de bzhin du don dam par dus ni rtag pa ma yin te /
mtshan nyid kyi gzhi yin pa'i phyir dper na bum pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni mtshan nyid gzhi yin pa'i phyir rtag pa ma yin pa de bzhin du /
dus kyang mtshan nyid kyi gzhi yin pa'i phyir rtag pa ma yin no / /
gal te nam mkha' la sogs pa dag gis ma nges pa nyid yin no zhe na zhes bya ba ni pha rol po dag dbu ma pa'i gtan tshigs mtshan nyid kyi gzhi yin pa'i phyir zhes bya ba de ma nges pa nyid du skyon 'dogs pa'i tshig yin te /
de dag na re 'di na nam mkha' la sogs pa dag kyang mtshan nyid kyi gzhi yin yang rtag par mthong bas /
des na ci re zhig mtshan nyid kyi gzhi yin pa'i phyir dper na bum pa bzhin du /
dus kyang mi rtag par ram /
'on te mtshan nyid kyi gzhi yin pa'i phyir /
dper na nam mkha' la sogs pa dag bzhin du dus kyang rtag par 'gyur ba ma nges pa nyid yin pas dbu ma pa'i gtan tshigs de ma grub po zhes zer ro / /
de skad ces zer ba de'i lan du /
'dir 'grel pa byed pa nyid kyis /
de dag kyang de bzhin du bkag pa'i phyir mi mthun pa'i phyogs med pa ma nges pa nyid ma yin no zhes bya ba smras te /
don dam par nam mkha' la sogs pa de dag kyang dus bzhin du bkag pa'i phyir mi mthun pa'i phyogs med pas kho bo'i gtan tshigs de ma nges pa nyid ma yin no / /
da ltar gyi gzugs so snyam pa'i blo ni rang gi bdag nyid las gzhan pa'i dngos po dang 'brel pa'i tshig gi don gyi yul can yin te /
yid ches pa skye ba'i phyir /
dper na dbyug pa can mang po dang nyung ngu dag la dbyug pa can snyam du yid ches pa skye ba'i blo de la lhas byin la sogs pa'i rang gi bdag nyid las gzhan pa'i dngos po dbyug pa dang 'brel pa'i tshig gi don gyi yul yod par mthong ba bzhin no / /
de bzhin du 'dir yang gzugs la da ltar da ltar ro snyam du yid ches pa skye ba yod pas /
de'i phyir da ltar gyi gzugs so snyam pa'i blo 'di la yang rang gi bdag nyid las gzhan pa'i dngos po dang 'brel pa'i tshig gi don gyi yul yod de gzugs las gzhan gyi tshig gi don gang yin pa de ni dus yin pas /
de'i phyir de ni gzhan yin no zhes bya ba ni 'dir yang dus yod par smra ba dag dus 'dus byas kyi dngos po rnams las gzhan yin par sgrub pa'i gtan tshigs yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na lhas byin la sogs pa dbyug pa can mang po dang nyung ngu dag la dbyug pa can snyam du yid ches pa skye ba'i blo de la dbyug pa can lhas byin la sogs pa'i rang gi bdag nyid las gzhan pa'i dngos po dbyug pa dang 'brel pa'i tshig gi don gyi yul yod par mthong bas dbyug pa can snyam du /
yid ches pa skye ba'i blo de de'i yul la dbyug pa can lhas byin gyi rang gi bdag nyid las gzhan pa dbyug pa zhes bya ba'i dngos po'i tshig gi don kyang logs shig na yod pas dbyug pa zhes bya ba'i dngos po'i tshig gi don de ni dbyug pa can gyi rang gi bdag nyid kyi dngos po las gzhan yin pa de bzhin du /
da ltar gyi gzugs la da ltar gyi gzugs so snyam du yid ches pa skye ba'i blo de la yang da ltar gyi gzugs kyi rang gi bdag nyid las gzhan pa'i dngos po da ltar gyi dus dang 'brel pa'i tshig gi don gyi yul yod par mthong bas da ltar gyi gzugs so snyam du yid ches pa skye ba'i blo de'i yul la yang da ltar gyi gzugs kyi rang gi bdag nyid las gzhan pa da ltar gyi dus zhes bya ba'i dngos po'i tshig gi don kyang logs shig na yod pas da ltar gyi dus zhes bya ba'i dngos po'i tshig gi don de ni da ltar gyi gzugs kyi rang gi bdag nyid kyi dngos po las gzhan yin no / /
'di skad bstan te 'das pa dang ma 'ongs pa dang da ltar gyi dngos po la yid ches pa'i blo'i yul las 'das pa dang ma 'ongs pa dang da ltar gyi dngos po'i rang gi bdag nyid kyang yod la /
dngos po de dag gi rang gi bdag nyid las gzhan pa 'das pa dang ma 'ongs pa dang da ltar gyi dus kyi dngos po'i tshig gi don kyang logs shig na yod pas de'i phyir dus gsum gyi 'dus byas kyi dngos po rnams las dus kyi dngos po'i tshig gi don gzhan nyid yin no zhes zer ro / /
de skad ces zer ba de'i lan du 'dir 'grel pa byed pa nyid kyis de la 'dir yid ches pa skye ba'i phyir zhes bya ba'i gtan tshigs kyi rang gi bdag nyid las gzhan pa'i dngos po dang 'brel pa'i tshig gi don la dus ma yin pa dang /
mi rtag pa'i mtshan nyid kyi tshig gi don mthong ba'i phyir yid ches pa skye bar rjes su dpog pas dus ma yin pa nyid dang rtag pa ma yin pa nyid kyis de dag gsal ba'i phyir dam bcas pa la chos can gyi ngo bo nyid dang khyad par bsal ba'i skyon yod do zhes bya ba smras te /
'dis ni pha rol po dag yid ches pa skye ba'i phyir zhes bya ba'i gtan tshigs kyis gzugs kyi rang gi bdag nyid las gzhan pa'i dus rtag pa yod par rjes su dpog pa de kun rdzob tu yang dam bcas pa la chos can dus kyi ngo bo nyid dang dus kyi khyad par gzhan yin pa dang /
rtag pa zhes bya ba bsal ba'i skyon yod pas pha rol po'i dam bcas pa dang gtan tshigs dag ma grub par ston te /
de yang dper na lhas byin dbyug pa can yin no snyam du yid ches pa skye ba'i blo de'i yul dbyug pa can gyi rang gi bdag nyid las gzhan pa'i dngos po dbyug pa de ni dus kyang ma yin gzugs las gzhan yang ma yin /
rtag pa yang ma yin pa de bzhin du /
da ltar gyi gzugs so snyam du yid ches pa skye ba'i blo de'i yul da ltar gyi gzugs kyi rang gi bdag nyid las gzhan pa'i dngos po da ltar gyi dus zhes bya bar pha rol po dag 'dod pa de yang dus kyang ma yin /
gzugs las gzhan yang ma yin /
rtag pa yang ma yin te /
da ltar gyi gzugs nyid kyang dus ma yin pa'i phyir dang /
da ltar gyi gzugs kyi bya bas bya ba gzhan yongs su gcod pa de las gzhan pa'i dus kyang med pa'i phyir dang /
da ltar gyi gzugs kyi bye ba de nyid rtag pa yang ma yin par yid ches pa'i blo skye ba'i phyir /
des na pha rol po dag yid ches pa skye bar rjes su dpog pas dus ma yin pa nyid dang /
gzhan ma yin pa nyid dang rtag pa ma yin pa nyid kyis de dag bsal ba'i phyir /
pha rol po dag gis dam bcas pa la chos can dus la bsgrub par bya ba chos dngos po rnams las gzhan nyid dang rtag pa nyid sgrub pa'i chos can dus de'i ngo bo nyid dang dus de'i khyad par gzhan nyid dang rtag pa nyid ces bya ba de dag bsal ba'i skyon yod pas kun rdzob tu yang pha rol po'i dam bcas pa dang gtan tshigs dag ma grub po /
dpe yang med de /
don dam par dbyug pa dang dbyug pa can du 'brel pa ma grub pa'i phyir /
de ni rigs pa ma yin no zhes bya bas ni pha rol po dag gi dpe dbyug pa can mang po dang nyung ngu dag la dbyug pa can snyam du yid ches pa skye ba'i blo de la lhas byin la sogs pa'i rang gi bdag nyid las gzhan pa'i dngos po dbyug pa dang 'brel pa'i tshig gi don gyi yul yod par mthong ba bzhin no zhes bya ba de don dam par ma grub pas pha rol po'i sgrub pa la dpe ma tshang ba'i skyon yod pas rigs pa ma yin par ston to / /
yang na gal te de ltar gzugs so snyam pa'i blo de khyad par gzhan gang yang rung ba 'ga' zhig dang 'brel pa'i tshig gi don gyi yul can yin par bsgrubs na ni grub pa la sgrub pa dang /
rang gi grub pa'i mtha' dang 'gal bar 'gyur ro zhes bya bas ni yang na gal te pha rol po dag 'di skad ces kho bo cag gis sngar dam bcas pa'i phyogs da ltar gyi gzugs so snyam pa'i blo ni rang gi bdag nyid las gzhan pa'i dngos po dang 'brel pa'i tshig gi don gyi yul can yin te zhes bya ba de ni da ltar gyi gzugs rang gi bdag nyid las gzhan pa'i dngos po da ltar gyi dus dang 'brel pa'i tshig gi don gyi yul can yin te zhes bya bar ni mi sgrub kyi /
da ltar gyi gzugs kyi rang gi bdag nyid las gzhan pa'i dngos po dus ma yin pa bum pa dang snam bu la sogs pa'i khyad par gzhan gang yang rung ba 'ga' zhig dang 'brel pa'i tshig gi don gyi yul can yin par sgrub po zhe na ni de lta na grub pa la sgrub pa dang /
rang gi grub pa'i mtha' dang 'gal ba'i skyon chags pas mi rung ste /
'di ltar de dbu ma pa'i phyogs la yang da ltar gyi gzugs so snyam pa'i blo de gzugs kyi rang gi bdag nyid las gzhan pa'i dngos po dus dang 'brel pa'i tshig gi don gyi yul can ni ma yin gyi /
gzugs kyi rang gi bdag nyid las gzhan dpe'i dngos po bum pa dang snam bu la sogs pa'i khyad par gzhan gang yang rung ba 'ga' zhig dang 'brel pa'i tshig gi don gyi yul can yin par grub pa'i phyir grub pa la sgrub pa yin la /
khyed rang gi grub pa'i mtha' las da ltar gyi gzugs so snyam pa'i blo ni gzugs kyi rang gi bdag nyid las gzhan pa'i dngos po dus dang 'brel pa'i tshig gi don gyi yul can yin par 'dod pa'i phyir /
rang gi thub pa'i mtha' dang 'gal bar 'gyur ro / /
ci ste blo de gzugs dus kyi mtshan nyid kyi tshig gi don dang 'brel pa'i yul can yin par bsgrubs na ni dpe med de /
blo de gzugs dus kyi mtshan nyid kyi tshig gi don dang 'brel pa'i yul can yin par bstan par mi nus pa'i phyir ro zhes bya ba ni ci ste pha rol po dag 'di skad ces kho bo cag da ltar gyi gzugs so snyam pa'i blo de da ltar gyi gzugs dang rang gi bdag nyid las gzhan pa'i dus kyi mtshan nyid kyi tshig gi don dang 'brel pa'i yul can yin par bsgrubs pas des na da ltar gyi gzugs so snyam pa'i blo de'i yul la da ltar gyi gzugs kyi rang gi bdag nyid las gzhan pa da ltar gyi dus kyi mtshan nyid kyi tshig gi don logs shig na yod pas dus kyi mtshan nyid kyi tshig gi don ni gzugs kyi dngos po las gzhan nyid yin no zhes bya bar sgrub po zhe na yang /
de lta na yang pha rol po dag gi sgrub pa de la dpe med de /
ci'i phyir zhe na /
lhas byin dbyug pa can yin no snyam pa'i blo de ni gzugs kyi tshig gi don dang 'brel pa'i yul can yin gyi /
dus kyi mtshan nyid kyi tshig gi don dang 'brel pa'i yul can ma yin pas des na lhas byin dbyug pa can ma yin no snyam pa'i blo gzugs kyi mtshan nyid dang 'brel pa'i yul can de gzugs dus kyi mtshan nyid kyi tshig gi don dang 'brel pa'i yul can yin par bstan par mi nus pas de'i phyir /
dpe de bsgrub par bya ba chos kyis stong pa'i phyir ro / /
dpyad par rgyas pa ni yod pa nyid bzhin no zhes bya ba ni ji ltar yod pa nyid dgag pa bstan pa bzhin du dus dgag pa yang de bzhin du brjod par bya'o zhes bya ba'i tha tshig ste /
de yang sngar phrad pa brtag pa'i skabs su mu stegs bye brag pa'i tshig gi don drug las yod pa nyid dgag pa'i skabs su yod pa nyid dang ldan pas yod pa nyid du 'dod na yod pa nyid ma yin pa yang rang las yod pa nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par yang rang gi bdag nyid kyis tsha ba nyid du 'gyur ba bzhin no / /
yod pa nyid ma yin pa dngos po gzhan la mi ltos pa'i chos can la yod pa nyid du rtogs pa tsam du zad de dngos po gzhan la ltos pa nyid yod pa nyid kyi blo'i rgyu ma yin la yod pa nyid ni blo de'i rgyu yin pa'i phyir ro / /
yod pa nyid dang yod pa nyid ma yin pa nyid yod pa nyid dang ldan par rtog na yang don med pa nyid dang dgag pa mi mthun pa nyid du 'gyur ro / /
dngos po brjod par bya ba ma yin pa dus phyis yod pa nyid dang ldan par rtog na yang dngos po ni yod pa nyid dang ldan pa ma yin te /
dngos po yin pa'i phyir dper na brjod par bya ba ma yin pa de nyid kyi skad cig ma bzhin pas rang gi rjes su dpag pa la gnod do zhes bya ba la sogs pas sngar ji skad bstan pa'i lugs bzhin du /
'dir yang dus nyid dang ldan pas dus nyid du 'dod na dus nyid ma yin pa yang rang las dus nyid du 'gyur te /
de'i bdag nyid yin pa'i phyir dper na me grang ba la sogs pa la ma ltos par yang rang gi bdag nyid kyis tsha ba nyid du 'gyur ba bzhin no / /
dus nyid ma yin pa dngos po gzhan la mi ltos pa'i chos can la dus nyid du rtog na yang rtog pa tsam du zad de dngos po gzhan la ltos pa nyid dus nyid kyi blo'i rgyu ma yin la dus nyid ni blo de'i rgyu yin pa'i phyir ro / /
dus dang dus ma yin pa nyid dus nyid dang ldan par rtog na yang don med pa nyid dang dgag pa mi mthun pa nyid du 'gyur ro / /
dngos po brjod par bya ba ma yin pa dus phyis dus nyid dang ldan par rtog na yang dngos po ni dus nyid dang ldan pa ma yin te /
dngos po yin pa'i phyir dper na brjod par bya ba ma yin pa de nyid kyi skad cig ma bzhin pas rang gi rjes su dpag pa la gnod do zhes bya ba la sogs pa sngar ji skad bstan pa'i lugs bzhin du ci rigs par dgag par bya'o // //
bam po drug cu gsum pa /
de ltar re zhig bye brag pa la sogs pa gang dag dus dngos po rnams las gzhan pa dang rtag par 'dod pa dag gi gzhung mi 'thad par spyir bstan nas /
da ni 'di la gal te dus zhes bya ba dngos po 'ga' zhig yod par gyur na de ltos nas grub par 'gyur ram /
ma ltos par rang las 'grub par 'gyur grang na /
brtag pa gnyis ka yang mi 'thad par bstan pa'i phyir /
dus kyi dbye ba 'grub na yang ltos pa can nam /
'on te ma ltos pa zhig tu 'gyur grang na zhes bya ba smras so / /
de la re zhig rtag pa dang po mi 'thad par bstan pa'i phyir /
de la gal te ltos pa can du dam 'cha' na /
da ltar byung dang ma 'ongs pa / /
gal te 'das la ltos gyur na / /
zhes bya ba smras te /
des ni pha rol po dag dus ltos te 'grub par 'dod pa'i gzhung bsnan pa bstan te /
da ltar byung ba dang ma 'ongs pa'i dus dag gal te 'dus pa'i dus la ltos nas yod par gyur na'o / /
da ni de mi 'thad par sgrub pa'i rjes su dpag pa bstan pa'i phyir /
da ltar byung dang ma 'ongs pa / /
'das pa'i dus na yod par 'gyur / /
dus nyid yin na ltos pa dang bcas pa'i phyir 'das pa'i dus bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'das pa'i dus nyid yin na ltos pa dang bcas pa'i phyir 'das pa'i dus na yod par 'gyur ba de bzhin du da ltar byung ba dang ma 'ongs pa'i dus dag kyang dus nyid yin na ltos pa dang bcas pa'i phyir 'das pa'i dus na yod par 'gyur te /
de lta na da ltar byung ba dang /
ma 'ongs pa'i dus dag 'das pa'i dus na yod par 'gyur ro / /
'das pa'i dus na yod par gyur na de gnyis kyang 'das pa yin par 'gyur ro / /
de ltar na dus gcig kho nar 'gyur ro / /
dus gcig kho na yin na ltos pa mi 'thad de /
'di ltar de nyid de nyid la ji ltar ltos par 'gyur ltos pa mi 'thad pa'i phyir dus kyang mi 'thad pa kho na yin no / /
yang na /
da ltar byung dang ma 'ongs pa / /
gal te 'das pa ltos gyur na / /
da ltar byung dang ma 'ongs pa / /
'das pa'i dus na yod par 'gyur / /
zhes bya ba ni lan 'ga' zhes bya ba'i tshig gi lhag ma'o zhes bya bas ni /
gal te pha rol po dag 'dod pa ltar da ltar byung ba dang ma 'ongs pa'i dus dag gal te 'das pa'i dus la ltos nas yod par gyur na de lta na da ltar byung ba dang ma 'ongs pa'i dus dag lan 'ga' 'das pa'i dus na yod pa'i skyon du 'gyur ro zhes ston to / /
de nyid kyi rjes su dpag pa bstan pa'i phyir /
'di la gang dag ltos pa dang bcas pa de dag ni dus gcig nyid du yang 'gyur te lan 'ga' mi mthun pa nyid med na ltos pa dang bcas pa'i phyir /
dper na pha dang bu dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na pha dang bu dag ni lan 'ga' mi mthun pa nyid med na ltos pa dang bcas pa'i phyir dus gcig nyid du yang 'gyur ba de bzhin du da ltar byung ba dang ma 'ongs pa gang dag 'das pa'i dus la ltos pa dang bcas pa de dag kyang lan 'ga' mi mthun pa nyid med na ltos pa dang bcas pa'i phyir dus gcig nyid du yang 'gyur ro / /
de lta na da ltar byung ba dang ma 'ongs pa'i dus dag la lan 'ga' 'das pa'i dus na yod par 'gyur ro / /
lan 'ga' 'das pa'i dus ltos na yod par gyur na de gnyis kyang lan 'ga' 'das pa yin par 'gyur ro / /
de ltar na lan 'ga' dus gcig kho nar 'gyur ro / /
lan 'ga' dus gcig kho na yin na ltos pa mi 'thad de /
'di ltar de nyid de nyid la ji ltar ltos par 'gyur /
ltos pa mi 'thad pa'i phyir dus kyang mi 'thad pa kho na yin no / /
de la rjes su dpag pa snga mas ni 'das pa'i dus nyid bzhin du rtag tu dus gcig nyid kyi skyon du 'gyur bar bstan la /
rjes su dpag pa 'dis ni pha dang bu dag bzhin du lan 'ga' mi mthun pa nyid med na dus gcig nyid kyi skyon du 'gyur bar bstan to / /
ci ste ltos pa dang bcas pa nyid kyi gtan tshigs bstan kyang da ltar byung ba dang ma 'ongs pa dag 'das pa'i dus na yod par mi 'dod na de lta na skyon gzhan 'dir yang 'gyur te zhes bya bas ni /
ci ste pha rol po dag dbu ma pas ltos pa dang bcas pa nyid kyi gtan tshigs bstan pas da ltar byung ba dang ma 'ongs pa dag 'das pa'i dus na yod par 'gyur ba'i skyon bstan kyang skyon der 'gyur bar khas mi len cing /
da ltar byung ba dang ma 'ongs pa dag 'das pa'i dus la ltos pa dang bcas pa nyid kyang yin la /
da ltar byung ba dang ma 'ongs pa dag 'das pa'i dus na yod par yang mi 'dod na de lta na de dag la ltos pa dang bcas pa nyid mi 'thad pa'i skyon gzhan 'dir yang 'gyur ro zhes ston to / /
de nyid bstan pa'i phyir /
da ltar byung dang ma 'ongs pa / /
gal te de na med gyur na / /
zhes bya ba smras te /
des ni pha rol po dag da ltar byung ba dang ma 'ongs pa dag 'das pa'i dus la ltos te 'grub par yang 'dod la /
da ltar byung ba dang ma 'ongs pa dag 'das pa'i dus na yod par yang mi 'dod pa'i gzhung bsnan pa bstan te /
da ltar byung ba dang ma 'ongs pa dag gal te 'das pa'i dus de na med par gyur na'o / /
da ni de lta na da ltar byung ba dang ma 'ongs pa dag 'das pa'i dus la ltos pa mi 'thad pa bstan pa'i phyir /
da ltar byung dang ma 'ongs pa / /
ji ltar de la ltos par 'gyur / /
zhes bya ba smras te /
da ltar byung ba dang ma 'ongs pa'i dus dag gal te 'das pa'i dus de na med par gyur na /
da ltar byung ba dang ma 'ongs pa'i dus 'das pa'i dus de na med pa de dag ji ltar 'das pa'i dus de la ltos par 'gyur te /
'di ltar gsum char yang tshogs par gyur na ltos par 'thad pa yin na /
da ltar byung ba dang ma 'ongs pa 'das pa'i dus na med pa dag 'das pa'i dus la ltos pa mi 'thad do / /
pha rol po dag 'dod pa ltar ltos pa dang bcas pa nyid yin na ltos te 'grub la /
ltos te 'grub par khas len na dus gcig nyid du thal bar 'gyur bas dus mi 'thad par bstan pa'i phyir /
ltos pa dang bcas pa nyid yin na da ltar byung ba dang ma 'ongs pa dag 'das pa'i dus la ltos nas da ltar byung ba dang ma 'ongs pa nyid du 'grub par 'gyur ro zhes bya ba smras te /
pha rol po dag 'dod pa ltar da ltar byung ba dang ma 'ongs pa'i dus dag gal te 'das pa'i dus la ltos nas yod par gyur na de lta na ltos pa dang bcas pa nyid yin pas da ltar byung ba dang ma 'ongs pa dag 'das pa'i dus la ltos nas da ltar byung ba dang ma 'ongs pa nyid du 'grub par 'gyur ro / /
de ltar 'grub par khas len na da ltar byung ba dang ma 'ongs pa'i dus dag 'das pa'i dus na yod par 'gyur ro / /
'das pa'i dus na yod par gyur na de gnyis kyang 'das pa yin par 'gyur ro / /
de lta na dus gcig kho nar 'gyur ro / /
dus gcig kho na yin na ltos pa mi 'thad de /
'di ltar de nyid de nyid la ji ltar ltos par 'gyur /
ltos pa mi 'thad pa'i phyir dus kyang mi 'thad pa kho na yin no / /
de nyid kyi tshad ma bstan pa'i phyir /
kha cig na re de lta na don dam par da ltar dang ma 'ongs pa'i dus dag la da ltar dang ma 'ongs pa'i ngo bo nyid dag med de /
dus nyid yin na ltos pa dang bcas pa'i phyir /
dper na 'das pa'i dus bzhin no zhe'o zhes bya ba smras te /
de ni 'grel pa byed pa nyid kyis dngos po ltos pa dang bcas pa thams cad don dam par ngo bo nyid med pa nyid du sgrub pa'i rjes su dpag pa yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'das pa'i dus ni dus nyid yin na ltos pa dang bcas pa'i phyir /
de la ngo bo nyid med pa bzhin da ltar ma 'ongs pa'i dus dag kyang dus nyid yin na ltos pa dang bcas pa'i phyir de dag la yang ngo bo nyid med do / /
gzhan dag na re /
da ltar byung dang ma 'ongs pa / /
'das pa'i dus na yod par 'gyur / /
zhes bya ba ni dus mnyam pa rnams la ltos pa srid pa'i phyir ro zhes zer ro zhes bya ba ni /
'grel pa byed pa gnas brtan s+thi ra ma ti la sogs pas rnam par bshad pa'i tshig yin te /
de yang sngar /
da ltar byung dang ma 'ongs pa / /
gal te 'das la ltos gyur na / /
zhes bya bas pha rol po dag dus ltos te 'grub par 'dod pa'i gzhung las da ltar byung ba dang ma 'ongs pa'i dus dag gal te 'das pa'i dus la ltos nas yod par 'dod pa de mi 'thad par sgrub pa'i rjes su dpag pa bstan pa'i tshig le'ur byas pa /
da ltar byung dang ma 'ongs pa / /
'das pa'i dus na yod par 'gyur / /
zhes bya ba de'i gtan tshigs dang dpe 'grel pa byed pa nyid kyis dus nyid yin na ltos pa dang bcas pa'i phyir /
'das pa'i dus bzhin no zhes bya bar dgongs so zhes bshad pa'i skabs de la /
'grel pa byed pa gnas brtan s+thi ra ma ti la sogs pa gzhan dag na re /
da ltar byung dang ma 'ongs pa / /
'das pa'i dus na yod par 'gyur /
zhes bya ba de sgrub pa'i gtan tshigs ni dus mnyam pa rnams la ltos pa srid pa'i phyir dus yod par smra ba dag 'dod pa ltar da ltar byung ba dang ma 'ongs pa'i dus dag gal te 'das pa'i dus la ltos nas yod par gyur na /
da ltar byung ba dang ma 'ongs pa'i dus dag 'das pa'i dus na yod pa'i skyon du 'gyur bas da ltar byung ba dang ma 'ongs pa'i dus dag 'das pa'i dus la ltos nas yod par 'dod pa'i gzhung de mi rung ngo zhes zer ba'i tshig yin no / /
gzhan dag na re de ni rigs pa ma yin te /
dus tha dad pa yin yang spun dag la ltos pa yod pas ma nges pa nyid yin pa'i phyir ro zhe'o zhes bya ba ni /
'grel pa byed pa nyid kyis gnas brtan s+thi ra ma ti la sogs pas rnam par bshad pa'i gtan tshigs dus mnyam pa rnams la ltos pa yod pa'i phyir ro zhes bya ba de ma nges pa nyid yin pas rigs pa ma yin no zhes sun 'byin pa'i tshig yin te /
'di na dus tha dad pa yin yang spun gzhan dag la ltos pa yod par mthong bas de na ci re zhig ltos pa yod pa'i phyir /
pha rol pos btags pa'i dus rnams bzhin du dus mnyam pa nyid du 'gyur ram /
'on te ltos pa yod pa'i phyir spun dag bzhin du dus tha dad par 'gyur ba ma nges pas de'i phyir de ni rigs pa ma yin no zhes 'grel pa byed pa nyid kyis bshad do / /
gzhan dag na re /
'das pa dang ma 'ongs pa dag ni med pa'i phyir ltos pa med la /
'das pa dang ma 'ongs pa dag yod pa nyid yin na ni gsum char yang da ltar nyid du 'gyur ro zhe'o zhes bya ba ni /
'grel pa byed pa gnas brtan bud d+ha pA li tas rnam par bshad pa'i tshig yin te /
de yang sngar /
da ltar byung dang ma 'ongs pa / /
gal te 'das la ltos gyur na / /
zhes bya bas pha rol po dag dus ltos te 'grub par 'dod pa'i gzhung las da ltar byung ba dang ma 'ongs pa'i dus dag /
gal te 'das pa'i dus la ltos nas yod par 'dod pa de mi 'thad par sgrub pa'i rjes su dpag pa bstan pa'i tshig le'ur byas pa /
da ltar byung dang ma 'ongs pa / /
'das pa'i dus na yod par 'gyur / /
zhes bya ba de'i gtan tshigs dang /
dpe 'grel pa byed pa nyid kyis dus nyid yin na ltos pa dang bcas pa'i phyir 'das pa'i dus bzhin no zhes bya bar dgongs so zhes bshad pa'i skabs de la /
'grel pa byed pa gnas brtan bud d+ha pA li ta na re /
da ltar byung dang ma 'ongs pa / /
'das pa'i dus na yod par 'gyur / /
zhes bya ba de la glags yod pa'i tshig tu sgrub pa ni /
ci ste 'das pa'i dus zhig cing 'gags te /
med pa kho na yin na ni de na 'di gnyis ji ltar yod par 'gyur /
ci ste 'das pa yang yod pa kho na yin par sems na ni yod pa'i phyir /
da ltar yin par 'gyur gyi /
'das pa ma yin pas de ni mi 'dod do / /
de bzhin du ci ste ma 'ongs pa'i dus kyang ma skyes shing ma byung ste /
med pa kho na yin na ni de na 'di gnyis ji ltar yod par 'gyur /
ci ste ma 'ongs pa yang yod pa kho na yin par sems na ni yod pa'i phyir da ltar yin par 'gyur gyi ma 'ongs pa ma yin pas de yang mi 'dod pas dus yod par smra ba dag 'dod pa ltar da ltar byung ba dang ma 'ongs pa'i dus dag gal te 'das pa'i dus la ltos nas yod ces bya /
'das pa dang ma 'ongs pa dag ni med pa'i phyir ltos pa med la /
'das pa dang ma 'ongs pa dag yod pa nyid yin na ni dus gsum char yang da ltar nyid du 'gyur bas da ltar byung ba dang ma 'ongs pa'i dus dag 'das pa'i dus la ltos nas yod par 'dod pa'i gzhung de mi rung ngo zhes zer ba'i tshig yin no / /
kha cig na re de yang rigs pa ma yin te /
da ltar gyi tsha bo la ltos nas mes po med pa las kyang sgrar brjod pa khyad par can 'jug pa'i phyir dang /
dus dgag pa smra ba dag gis 'das pa dang ma 'ongs pa dag da ltar nyid du bstan pas phyogs snga ma la gnod pa'i phyir ro zhe'o zhes bya ba ni /
'grel pa byed pa nyid kyis gnas brtan bud d+ha pA li tas rnam par bshad pa de rigs pa ma yin no zhes sun 'byin pa'i tshig yin te /
gnas brtan bud d+ha pA li tas 'das pa dang ma 'ongs pa dag ni med pa'i phyir ltos pa med la zhes gang smras pa de ni ma nges pa nyid yin te /
'di na da ltar gyi tsha bo yod pa la ltos nas de'i mes po med pa la yang sgrar brjod pa khyad par can 'jug pa mthong bas des na ci re zhig med pa'i phyir 'das pa dang ma 'ongs pa med pa dag la da ltar gyi dus la ltos pa med pa lta bur 'gyur ram /
'on te med pa'i phyir mes po med pa la tsha bo ltos pa'i brjod pa khyad par can 'jug pa lta bur 'gyur ba ma nges pas de yang rigs pa ma yin no / /
gnas brtan bud d+ha pA li tas 'das pa dang ma 'ongs pa dag yod pa nyid ma yin na ni gsum char yang da ltar nyid du 'gyur ro zhes gang smras pa de ni phyogs snga ma la gnod de /
slob dpon gyi zhal snga nas dang 'grel pa byed pa dag ni dus gsum dgag pa smra ba yin pas /
gnas brtan bud d+ha pA li tas kyang dus dgag pa bstan pa'i rigs pa las 'das pa dang ma 'ongs pa dag da ltar nyid du bstan pas phyogs snga ma la gnod pa'i phyir /
de yang rigs pa ma yin no zhes 'grel pa byed pa nyid kyis bshad do / /
gzhan dag gis smras pa /
da ltar byung dang ma 'ongs pa / /
'das pa'i dus na yod par 'gyur / /
de dang 'brel pa'i phyir 'das pa'i dus bzhin te /
da ltar byung dang ma 'ongs pa / /
gal te 'das la ltos gyur na / /
zhes gsungs pas 'brel pa'i gtan tshigs bstan pa'i phyir ro zhe'o zhes bya ba ni /
'grel pa byed pa gnas brtan de ba sharma la sogs pa dag gis rnam par bshad pa'i tshig yin te /
de yang sngar /
da ltar byung dang ma 'ongs pa / /
gal te 'das la ltos gyur na / /
zhes bya bas pha rol po dag dus ltos te 'grub par 'dod pa'i gzhung las da ltar byung ba dang ma 'ongs pa'i dus dag gal te 'das pa'i dus la ltos nas yod par 'dod pa de mi 'thad par sgrub pa'i rjes su dpag pa bstan pa'i tshig le'ur byas pa /
da ltar byung dang ma 'ongs pa / /
'das pa'i dus na yod par 'gyur / /
zhes bya ba'i gtan tshigs dang /
dpe 'grel pa byed pa nyid kyis dus nyid yin na /
ltos pa dang bcas pa'i phyir 'das pa'i dus bzhin zhes bya bar dgongs so zhes bshad pa'i skabs de la /
'grel pa byed pa gnas brtan de ba sharma la sogs pa gzhan dag na re /
da ltar byung dang ma 'ongs pa / /
'das pa'i dus na yod par 'gyur / /
zhes bya ba de ni rjes su dpag pa'i tshad mas bsgrub par bya ste /
de la da ltar dang ma 'ongs pa zhes bya ba ni chos can yin /
'das pa'i dus na yod par 'gyur / /
zhes bya ba ni bsgrub par bya ba ni chos yin / /
de dang 'brel pa'i phyir zhes bya ba ni sgrub pa'i chos yin /
'das pa'i dus bzhin te zhes bya ba ni dpe yin /
da ltar byung dang ma 'ongs pa / /
gal te 'das la ltos gyur na / /
zhes gsungs pas 'brel pa'i gtan tshigs bstan pa'i phyir ro zhes bya ba ni nye bar sbyar ba'i sbyor ba yin te /
dper na 'das pa'i dus ni 'das pa'i dus nyid dang 'brel pa'i phyir 'das pa'i dus na yod par 'gyur ba de bzhin du da ltar byung ba dang ma 'ongs pa'i dus dag kyang 'das pa'i dus te de dang 'brel pa'i phyir 'das pa'i dus na yod par 'gyur te /
da ltar byung ba dang /
ma 'ongs pa dag 'das pa'i dus dang 'brel par ci mngon zhe na /
dus yod par smra ba dag nyid da ltar byung ba dang ma 'ongs pa dag 'das pa'i dus la ltos nas yod par 'dod pa las shes par bya ste /
de lta na da ltar byung ba dang ma 'ongs pa dag 'das pa'i dus na yod pa'i skyon du 'gyur bas da ltar byung ba dang ma 'ongs pa'i dus dag 'das pa'i dus la ltos nas yod par 'dod pa'i gzhung de mi rung ngo zhes zer ba'i tshig yin no / /
gzhan ma yin pa na re 'brel pa'i gtan tshigs kyang rigs pa ma yin te /
ltos pa dang 'brel pa nyid yin yang dbyug pa can dbyug pa nyid du mi 'gyur bas ma nges pa nyid yin pa'i phyir dang /
dus tha dad pa dag la yang 'brel pa yod pa'i phyir ro zhes bya ba ni 'grel pa byed pa nyid kyis gnas brtan de ba sharma la sogs pa dag gis rnam par bshad pa'i gtan tshigs de dang 'brel pa'i phyir zhes bya ba de ma nges pa nyid yin pas rigs pa ma yin no zhes sun 'byin pa'i tshig yin te /
'di ni dbyug pa can lhas byin la dbyug pa la ltos shing 'brel pa yin yang dbyug pa'i bdag nyid du mi 'gyur bar mthong bas nges na ci re zhig 'brel pa'i phyir da ltar byung ba dang ma 'ongs pa'i dus dag 'das pa'i dus na yod par 'gyur ram /
'on te 'brel pa'i phyir dbyug pa can dbyug pa'i bdag nyid du mi 'gyur ba lta bur 'gyur ba ma nges pas de'i phyir 'grel pa'i phyir zhes bya ba'i gtan tshigs de rigs pa ma yin no / /
gzhan yang 'di na pha dang bu lta bu dus tha dad pa dag la yang 'grel pa yod par mthong bas /
des na dus tha dad par gyur na yang 'brel pa 'grub pa'i phyir /
da ltar byung ba dang ma 'ongs pa dag gal te 'das pa la ltos par gyur na /
de dag dus gcig tu gyur pa la 'brel pa yod pa'i phyir /
dper na 'das pa'i dus bzhin te zhes gang smras pa de yang ma nges pas rigs pa ma yin no zhes 'grel pa byed pa nyid kyis bshad do / /
de ltar re zhig ltos pa can gyi dus ma grub po zhes bya ba ni mjug bsdu ba yin te /
sngar da ni 'di la gal te dus zhes bya ba dngos po 'ga' zhig yod par gyur na de ltos nas 'grub par 'gyur ram /
ma ltos par rang las 'grub par 'gyur grang na brtag pa gnyi ga yang mi 'thad do zhes smos pa la brtag pa dang po mi 'thad par ston to / /
da ni brtag pa gnyis mi 'thad par bstan pa'i phyir /
'on te ma ltos par dam 'cha' na de'i phyir /
'das pa la ni ma ltos par / /
de gnyis 'grub pa yod ma yin / /
zhes bya ba smras te /
'das pa'i dus la ma ltos par yang da ltar byung ba dang ma 'ongs pa'i dus de gnyis rang las rab tu 'grub pa yod pa ma yin no / /
de gnyis bstan pa'i phyir /
da ltar dang ma 'ongs pa nyid kyi rgyu 'das pa la ma ltos par da ltar dang ma 'ongs pa de gnyis rgyu med par 'grub pa yod pa ma yin no zhes bya ba smras so / /
de'i mjug bsdu ba bstan pa'i phyir /
gang gi phyir de ltar ltos pa med par da ltar byung ba dang /
ma 'ongs pa dag ma grub pa / /
de phyir da ltar byung ba dang / /
ma 'ongs dus kyang yod ma yin / /
zhes bya ba smras te /
de ltar gang gi phyir da ltar byung ba dang ma 'ongs pa gnyis 'das pa'i dus na yod pa ma yin pas ltos par mi 'thad la 'das pa la ma ltos par yang de gnyis 'grub pa yod pa ma yin pa de'i phyir da ltar byung ba dang ma 'ongs pa'i dus dag kyang yod pa ma yin no / /
de gnyis yod pa ma yin pa nyid kyi rgyu bstan pa'i phyir / /
'das pa dang ma 'ongs pa dang da ltar gyi sgrar brjod pa'i dus dag mi srid pa'i phyir ro zhes bya bar dgongs so zhes bya ba smras te /
ma ltos par yang dus gsum yod pa ma yin no zhes bya ba'i tha tshig ste /
des ni brtag pa gnyis pa mi 'thad par bstan to / /
rim pa'i tshul ni 'di nyid kyis / /
lhag ma gnyis po bsnor ba dang / /
zhes bya ba ni sgrub pa'i rim pa'i tshul 'di nyid kyis 'das pa dang ma 'ongs pa dang da ltar byung ba dang 'das pa'i dus gnyis po bsnor ba dag kyang de bzhin du shes par bya ste zhes bya ba ni /
ci ltar da ltar byung ba dang ma 'ongs pa'i dus gnyis 'das pa'i dus la ltos pa dang ma ltos par yang 'grub pa med par bstan pa de bzhin du 'das pa dang ma 'ongs pa'i dus gnyis da ltar byung ba'i dus la ltos pa dang ma ltos par yang 'grub pa med pa dang /
da ltar byung ba dang 'das pa'i dus gnyis ma 'ongs pa'i dus la ltos pa dang ma ltos par yang 'grub pa med par bsnor ba lhag ma gnyis kyang snga ma bzhin du shes par bya'o zhes ston to / /
de nyid bstan pa'i phyir /
'das pa dang ni ma 'ongs pa / /
gal te da ltar ltos gyur na / /
'das pa dang ni ma 'ongs pa / /
da lta'i dus na yod par 'gyur / /
'das pa dang ni ma 'ongs pa / /
gal te de na med gyur na / /
'das pa dang ni ma 'ongs pa / /
ji ltar de la ltos par 'gyur / /
da ltar la ni ma ltos par / /
de gnyis 'grub pa yod ma yin / /
de phyir 'das par gyur pa dang / /
ma 'ongs dus kyang yod ma yin / /
zhes bya ba dang de bzhin du / /
da ltar byung dang 'das pa dag /
gal te ma 'ongs ltos gyur na / /
da ltar byung dang 'das pa dag /
ma 'ongs dus na yod par 'gyur / /
da ltar byung dang 'das pa dag /
gal te de na med gyur na / /
da ltar byung dang 'das pa dag /
ji ltar de la ltos par 'gyur / /
ma 'ongs pa la ma ltos pas / /
de gnyis 'grub pa yod ma yin / /
de phyir da ltar byung ba dang / /
'das pa'i dus kyang yod ma yin /
zhes bya ba de ltar bsnor bar bya ste zhes bya ba smras so / /
de dag ni rnam par bshad pa'i tshig le'ur byas pa dag yin no zhes bya ba ni /
dus lhag ma gnyis po bsnor ba'i tshigs su bcad pa drug po de dag ni 'grel pa byed pa nyid kyis nye bar sbyar ba yin no zhes bya ba'i tha tshig go / /
de dag gis snga ma bzhin du bsgrub pa dang sun dbyung ba dag kyang bstan par bya'o zhes bya ba ni /
dus lhag ma gnyis po bsnor ba'i tshigs su bcad pa de dag gis 'das pa dang ma 'ongs pa'i dus gnyis da ltar byung ba'i dus la ltos pa dang /
ma ltos par yang 'grub pa med pa dang /
da ltar byung ba dang 'das pa'i dus gnyis ma 'ongs pa'i dus la ltos pa dang ma ltos par yang 'grub pa med par sgrub pa dang sun dbyung ba dag kyang snga ma bzhin du bstan par bya'o / /
mchog dang tha ma 'bring la sogs / /
gcig la sogs pa'ang shes par bya / /
rim pa'i tshul 'di nyid kyis zhes bya bar sbyar ro zhes bya ba ni /
ji ltar sngar /
rim pa'i tshul ni 'di nyid kyis / /
lhag ma gnyis po bsnor ba dang / /
zhes bya ba bstan pa de bzhin du 'dir yang /
rim pa'i tshul ni 'di nyid kyis / /
mchog dang tha ma 'bring la sogs / /
gcig la sogs pa'ang shes par bya / /
zhes bya bar sbyar ro / /
de la re zhig /
mchog dang tha ma 'bring sogs dang / /
zhes bya ba bstan pa'i phyir /
de la mchog dang tha ma dang 'bring la sogs pa ni rang gi rigs las ma 'das par yon tan 'phel ba dang 'grib pa dang ldan pa'i phyir ro zhes bya ba smras te /
des ni mchog dang tha ma dang 'bring zhes bya ba dag gi tshul bstan to / /
de yang 'di ltar sbyar te /
dper na bram ze dang rgyal rigs dang rje'u rigs dang dmangs rigs dag las re zhig bram ze yang rang gi rigs las ma 'das pa bzhin du yon tan 'phel ba dang ldan pa'i phyir ni mchog ces bya'o / /
yon tan 'grib pa dang ldan pa'i phyir ni tha ma zhes bya /
yon tan 'phel ba yang ma yin 'grib pa yang ma yin pa dang ldan pa'i phyir ni 'bring zhes bya'o / /
rgyal rigs kyang rang gi rigs las ma 'das bzhin du yon tan 'phel ba dang ldan pa'i phyir ni mchog ces bya /
yon tan 'grib pa dang ldan pa'i phyir ni tha ma zhes bya /
yon tan 'phel ba yang ma yin 'grib pa yang ma yin pa dang ldan pa'i phyir ni 'bring zhes bya'o / /
rje'u rigs kyang rang gi rigs las ma 'das bzhin du yon tan 'phel ba dang ldan pa'i phyir ni mchog ces bya /
yon tan 'grib pa dang ldan pa'i phyir ni tha ma zhes bya /
yon tan 'phel ba yang ma yin 'grib pa yang ma yin pa dang ldan pa'i phyir ni 'bring zhes bya'o / /
dmangs rigs kyang rang gi rigs las ma 'das bzhin du yon tan 'phel ba dang ldan pa'i phyir ni mchog ces bya'o / /
yon tan 'grib pa dang ldan pa'i phyir ni tha ma zhes bya /
yon tan 'phel ba yang ma yin 'grib pa yang ma yin pa dang ldan pa'i phyir ni 'bring zhes bya'o / /
yon tan ji lta ba bzhin du skyon yang de las bzlog te sbyar bar bya'o / /
ji ltar rigs bzhi la yon tan dang skyon gyis mchog dang tha ma dang 'bring gi tshul bstan pa de bzhin du /
dngos po srid do cog thams cad la yang sbyar bar bya'o / /
'dir yang gal te mchog dang tha ma dang 'bring zhes bya ba dngos po 'ga' zhig yod par gyur na de dag ltos nas 'grub par 'gyur ram /
ma ltos par rang las 'grub par 'gyur grang na /
brtag pa gnyis ka yang mi 'thad par bstan pa'i phyir de dag kyang ltos pa can nam /
'on te ma ltos par 'grub pa zhig tu 'gyur grang na zhes bya ba smras so / /
de la re zhig brtag pa dang po mi 'thad par bstan pa'i phyir /
de la don dam par mchog dang 'bring gi ngang tshul can dag la de dag gi ngo bo nyid med de /
ngang tshul can nyid yin na ltos pa dang bcas pa'i phyir /
dper na tha ma'i ngang tshul can bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na tha ma'i ngang tshul can ni ngang tshul can nyid yin na ltos pa dang bcas pa'i phyir /
de la de'i ngo bo nyid med pa de bzhin du mchog dang 'bring gi ngang tshul can dag kyang ngang tshul can nyid yin na ltos pa dang bcas pa'i phyir de dag la yang de dag gi ngo bo nyid med do / /
de bzhin du ngang tshul can gzhan gnyis la yang brjod par bya'o zhes bya ba ni 'di ltar sbyar te /
don dam par mchog dang tha ma'i ngang tshul can dag la de dag gi ngo bo nyid med de /
ngang tshul can nyid yin na ltos pa dang bcas pa'i phyir /
dper na 'bring gi ngang tshul can bzhin no / /
de bzhin du don dam par 'bring dang tha ma'i ngang tshul can dag la de dag gi ngo bo nyid med de /
ngang tshul can nyid yin na ltos pa dang bcas pa'i phyir /
dper na mchog gi ngang tshul can bzhin no zhes bya bar sbyar ro / /
re zhig de dag gis ni ji ltar sngar dus brtag pa'i skabs su /
da ltar byung dang ma 'ongs pa / /
gal te 'das la ltos gyur na / /
da ltar byung dang ma 'ongs pa / /
'das pa'i dus na yod par 'gyur / /
dus nyid yin na ltos pa dang bcas pa'i phyir 'das pa'i dus bzhin no zhes bya bar dgongs so / /
yang na /
da ltar byung dang ma 'ongs pa / /
gal te 'das la ltos gyur na / /
da ltar byung dang ma 'ongs pa / /
'das pa'i dus na yod par 'gyur / /
zhes bya ba ni lan 'ga' zhes bya ba'i tshig gi lhag ma'o / /
'di la gang dag ltos pa dang bcas pa dag ni dus gcig nyid du yang 'gyur te /
lan 'ga' mi mthun pa nyid med na ltos pa dang bcas pa'i phyir /
dper na pha dang bu dag bzhin no zhes bstan pa bzhin du /
'dir yang /
mchog dang 'bring gi ngang tshul can / /
gal te tha ma ltos gyur na / /
mchog dang 'bring gi ngang tshul can / /
tha ma la ni yod par 'gyur / /
ngang tshul can nyid yin na ltos pa dang bcas pa'i phyir tha ma'i ngang tshul can bzhin no zhes bya bar dgongs so / /
yang na /
mchog dang 'bring gi ngang tshul can / /
gal te tha ma ltos gyur na / /
mchog dang 'bring gi ngang tshul can / /
tha ma la ni yod par 'gyur / /
zhes bya ba ni lan 'ga' zhes bya ba'i tshig gi lhag ma'o / /
'di la gang dag ltos pa dang bcas pa de dag ni dus gcig nyid du yang 'gyur te /
lan 'ga' mi mthun pa nyid med na ltos pa dang bcas pa'i phyir /
dper na pha dang bu dag bzhin no zhes snga ma bzhin du sbyar ba'i skabs bstan to / /
ci ste ltos pa dang bcas pa nyid kyi gtan tshigs bstan kyang mchog dang 'bring dang tha ma la yod par mi 'dod na /
de lta na mchog dang 'bring dag tha ma la ji ltar ltos par 'gyur zhes bya ba ni ci ste pha rol po dag dbu ma pas ltos pa dang bcas pa nyid kyi gtan tshigs bstan pas /
mchog dang 'bring dag tha ma la yod par 'gyur ba'i skyon bstan kyang skyon der 'gyur bar khas mi len cing mchog dang 'bring dag tha ma la ltos pa dang bcas pa nyid kyang yin la /
mchog dang 'bring dag tha ma la yod par yang mi 'dod na de lta na de dag la ltos pa dang bcas pa nyid mi 'thad pa'i skyon gzhan 'dir yang 'gyur ro zhes ston te de lta na mchog dang 'bring dag tha ma la ltos par mi 'thad do / /
'di ltar mchog dang 'bring dag gal te tha ma la med par gyur na /
mchog dang 'bring tha ma la med pa de dag ji ltar tha ma de la ltos par 'gyur te /
'di ltar gsum char yang tshogs par gyur na /
ltos par 'thad pa yin na mchog dang 'bring tha ma la med pa dag tha ma la ltos par mi 'thad do / /
pha rol po dag 'dod pa ltar ltos pa dang bcas pa nyid yin na ltos te 'grub la /
ltos te 'grub par khas len na ngang tshul gcig tu thal bar 'gyur bas ngang tshul mi 'thad par bstan pa'i phyir /
ltos pa dang bcas pa nyid yin na mchog dang 'bring dag tha ma la ltos nas mchog dang 'bring nyid du 'grub par 'gyur ro zhes bya ba smras te /
pha rol po dag 'dod pa ltar mchog dang 'bring dag gal te tha ma la ltos nas yod par gyur na /
de lta na ltos pa dang bcas pa nyid yin pas mchog dang 'bring dag tha ma la ltos nas mchog dang 'bring nyid du 'grub par 'gyur ro / /
de ltar 'grub par khas len na de lta na mchog dang 'bring dag tha ma la yod par 'gyur ro / /
tha ma la yod par gyur na de gnyis kyang tha ma yin par 'gyur ro / /
de lta na ngang tshul gcig kho nar 'gyur ro / /
ngang tshul gcig kho na yin na ltos par mi 'thad de /
'di ltar de nyid de nyid la ji ltar ltos par 'gyur /
ltos pa mi 'thad pa'i phyir ngang tshul yang mi 'thad pa kho na yin no / /
de nyid kyi tshad ma bstan pa'i phyir 'grel pa byed pa nyid na re /
de lta na don dam par mchog dang 'bring gi ngang tshul can dag la mchog dang 'bring gi ngo bo nyid dag med de /
ngang tshul can nyid yin na ltos pa dang bcas pa'i phyir /
dper na tha ma'i ngang tshul can bzhin no zhe'o / /
re zhig de dag gis ni ji ltar sngar dus brtag pa'i skabs su /
ci ste ltos pa dang bcas pa nyid kyi gtan tshigs bstan kyang da ltar byung ba dang ma 'ongs pa'i dus na yod par mi 'dod na de lta na skyon gzhan 'dir yang 'gyur te /
da ltar byung dang ma 'ongs pa / /
gal te de na med gyur na / /
da ltar byung dang ma 'ongs pa / /
ji ltar de la ltos par 'gyur / /
ltos pa dang bcas pa nyid yin na da ltar byung ba dang ma 'ongs pa dag 'das pa'i dus la ltos nas da ltar byung ba dang /
ma 'ongs pa nyid du 'grub par 'gyur ro / /
kha cig na re de lta na don dam par da ltar dang ma 'ongs pa'i dus dag la da ltar dang ma 'ongs pa'i ngo bo nyid dag med de /
dus nyid yin na ltos pa dang bcas pa'i phyir dper na 'das pa'i dus bzhin no zhes bstan pa bzhin du 'dir yang ci ste ltos pa dang bcas pa nyid kyi gtan tshigs bstan kyang mchog dang 'bring dag tha ma la yod par mi 'dod na de lta na skyon gzhan 'dir yang 'gyur te /
mchog dang 'bring gi ngang tshul can / /
gal te de na med gyur na / /
mchog dang 'bring gi ngang tshul can / /
ji ltar de la ltos par 'gyur /
ltos pa nyid dang bcas pa nyid yin na mchog dang 'bring dag tha ma la ltos nas mchog dang 'bring nyid du 'grub par 'gyur ro / /
kha cig na re de lta na don dam par mchog dang 'bring gi ngang tshul can dag la mchog dang 'bring gi ngo bo nyid dag med de /
ngang tshul can nyid yin na ltos pa dang bcas pa'i phyir /
dper na tha ma'i ngang tshul can bzhin no zhe'o zhes snga ma bzhin du sbyar ba'i skabs bstan to / /
de ltar re zhig mchog dang 'bring dag tha ma la ltos pa can du ma grub ste /
des ni brtag pa dang po mi 'thad par bstan to / /
da ni brtag pa gnyis pa mi 'thad par bstan par bya ste /
de yang ji ltar sngar dus brtag pa'i skabs su 'on te ma ltos par dam 'cha' na /
de'i phyir /
'das pa la ni ma ltos par / /
de gnyis 'grub pa yod ma yin / /
da ltar dang ma 'ongs pa nyid kyi rgyu 'das pa la ma ltos par da ltar dang ma 'ongs pa de gnyis rgyu med par 'grub pa yod pa ma yin no / /
gang gi phyir de ltar ltos pa med par da ltar byung ba dang ma 'ongs pa dag ma grub pa /
de phyir da ltar byung ba dang / /
ma 'ongs dus kyang yod ma yin / /
'das pa dang ma 'ongs pa dang da ltar gyi sgrar brjod pa'i dus dag mi srid pa'i phyir ro zhes bya bar dgongs so zhes bstan pa bzhin du 'dir yang 'on te ma ltos par dam 'cha' na /
de'i phyir /
tha ma la ni ma ltos par / /
de gnyis 'grub pa yod ma yin / /
mchog dang 'bring nyid kyi rgyu tha ma la ma ltos par mchog dang 'bring de gnyis rgyu med par 'grub pa yod pa ma yin no / /
gang gi phyir de ltar ltos pa med par mchog dang 'bring dag ma grub pa /
de phyir mchog gi ngang tshul dang / /
'bring gi tshul yang yod ma yin / /
mchog dang tha ma dang 'bring gi sgrar brjod pa'i ngang tshul dag mi srid pa'i phyir ro zhes bya bar dgongs so zhes snga ma bzhin du sbyar zhing bstan par bya ste /
des ni brtag pa gnyis pa mi 'thad par bstan to / /
mchog dang 'bring gnyis tha ma la ltos pa dang ma ltos par yang 'grub par bstan pa'i tshigs su bcad pa yang 'di ltar sbyar bar bya ste /
mchog dang 'bring gi ngang tshul can / /
gal te tha ma ltos gyur na / /
mchog dang 'bring gi ngang tshul can / /
tha ma la ni yod par 'gyur / /
mchog dang 'bring gi ngang tshul can / /
gal te de na med gyur na / /
mchog dang 'bring gi ngang tshul can / /
ji ltar de la ltos par 'gyur / /
tha ma la ni ma ltos par / /
de gnyis 'grub pa yod ma yin / /
de phyir mchog gi ngang tshul can / /
'bring gi tshul yang yod ma yin / /
zhes bya bar sbyar te /
de dag gis snga ma bzhin du sgrub pa dang sun dbyung ba dag kyang bstan par bya'o / /
de bzhin du ngang tshul gzhan gnyis bsnor ba la yang brjod par bya'o zhes bya bas ni ji ltar sngar /
rim pa'i tshul ni 'di nyid kyis / /
lhag ma gnyis po bsnor ba dang / /
zhes smos pa bzhin du 'dir yang de bzhin du sbyar ba'i skabs ston te /
ji ltar mchog dang 'bring gnyis tha ma la ltos pa dang ma ltos par yang 'grub pa med par bstan pa de bzhin du mchog dang tha ma gnyis 'bring la ltos pa dang ma ltos par yang 'grub pa med pa dang /
'bring dang tha ma gnyis mchog la ltos pa dang /
ma ltos par yang 'grub pa med par bsnor ba lhag ma gnyis kyang snga ma bzhin du shes par bya ste /
lhag ma gnyis su bsnor ba'i tshigs su bcad pa yang 'di ltar sbyar bar bya ste /
mchog dang tha ma'i ngang tshul can / /
gal te 'bring la ltos gyur na / /
mchog dang tha ma'i ngang tshul can / /
'bring la yod pa nyid du 'gyur / /
mchog dang tha ma'i ngang tshul can / /
gal te de na med gyur na / /
mchog dang tha ma'i ngang tshul can / /
ji ltar de la ltos par 'gyur / /
'bring po la ni ma ltos par / /
de gnyis 'grub pa yod ma yin / /
de phyir mchog gi ngang tshul dang / /
tha ma yang ni yod ma yin / /
zhes bya ba dang /
de bzhin du /
'bring dang tha ma'i ngang tshul can / /
gal te mchog la ltos gyur na / /
'bring dang tha ma'i ngang tshul can / /
mchog la yod pa nyid du 'gyur / /
'bring dang tha ma'i ngang tshul can / /
gal te de na med gyur na / /
'bring dang tha ma'i ngang tshul can / /
ji ltar de la ltos par 'gyur / /
mchog gi ngang tshul ma ltos par / /
de gnyis 'grub pa yod ma yin / /
de phyir 'bring gi ngang tshul can / /
tha ma yang ni yod ma yin / /
zhes bya bar sbyar te /
de dag gis snga ma bzhin du sgrub pa dang /
sun dbyung ba dag kyang bstan par bya /
mchog dang tha ma 'bring la sogs / /
zhes bya ba'i sogs pa'i sgras ni thog ma dang /
tha ma dang /
dbus dang /
gcig pa nyid dang /
tha dad pa nyid dang /
de nyid dang /
gzhan nyid dang /
bdag dang bdag med pa dag ltos pa dang ma ltos par 'grub pa med pa yang snga ma bzhin du sbyar ba dag bsdu'o / /
da ni gcig la sogs pa'ang shes par bya zhes bya ba'i sgrub pa dang sun dbyung ba dag bstan pa'i phyir /
de bzhin du gcig la sogs pa dag kyang shes par bya ste zhes bya ba smras so / /
de nyid bstan pa'i phyir /
gcig nyid dang gnyis nyid dang mang po nyid la sogs pa dag go zhes bya ba smras so / /
'dir yang snga ma bzhin du bstan par bya ste zhes bya ba ni de dag kyang ltos pa can nam /
'on te ma ltos par 'grub pa zhig tu 'gyur grang na /
brtag pa gnyi ga yang mi 'thad do zhes bya bar sbyar ro / /
de la re zhig brtag pa dang po mi 'thad par bstan pa'i phyir /
don dam par grangs gcig nyid la gcig nyid kyi ngo bo nyid med de /
grangs nyid yin na ltos pa dang bcas pa'i phyir gnyis nyid bzhin no zhes bya ba la sogs pa brjod par bya'o zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gnyis nyid ni grangs nyid yin na ltos pa dang bcas pa'i phyir de la yang gnyis nyid kyi ngo bo nyid med pa de bzhin du grangs gcig nyid kyang grangs nyid yin na ltos pa dang bcas pa'i phyir de la yang gcig nyid kyi ngo bo nyid med do / /
sogs pa'i sgras lhag ma gnyis po bsnor ba yang 'di ltar sbyar te /
don dam par grangs gnyis nyid la gnyis nyid kyi ngo bo nyid med de /
grangs yin na ltos pa dang bcas pa'i phyir gcig nyid yin no / /
de bzhin du don dam par grangs mang po nyid la mang po nyid kyi ngo bo nyid med de /
grangs nyid yin na ltos pa dang bcas pa'i phyir gcig nyid bzhin no zhes bya bar sbyar te /
re zhig de dag gis ni grangs ltos te 'grub par mi 'thad par bstan to / /
ma ltos par 'grub pa med pa'i brtag pa gnyis pa yang snga ma bzhin du ci rigs par sbyar ro / /
de dag ltos pa dang ma ltos par yang 'grub pa med par bstan pa'i tshigs su bcad pa yang 'di ltar sbyar bar bya ste /
gcig dang gnyis kyi ngang tshul can / /
gal te mang po ltos gyur na / /
gcig dang gnyis kyi ngang tshul can / /
mang po la ni yod par 'gyur / /
gcig dang gnyis kyi ngang tshul can / /
gal te de la med gyur na / /
gcig dang gnyis kyi ngang tshul can / /
ji ltar de la ltos par gyur / /
mang po la ni ma ltos par / /
de gnyis 'grub pa yod ma yin / /
de phyir gcig gi ngang tshul dang / /
gnyis kyi tshul yang yod ma yin /
zhes bya ba dang /
de bzhin du lhag ma gnyis po bsnor ba'i tshigs su bcad pa yang 'di ltar sbyar bar bya ste /
gcig dang mang po'i ngang tshul can / /
gal te gnyis la ltos gyur na / /
gcig dang mang po'i ngang tshul can / /
gnyis la yod pa nyid du 'gyur / /
gcig dang mang po'i ngang tshul can / /
gal te de na med gyur na / /
gcig dang mang po'i ngang tshul can / /
ji ltar de la ltos par 'gyur / /
gnyis kyi ngang tshul ma ltos par / /
de gnyis 'grub pa yod ma yin / /
de phyir gcig gi ngang tshul dang / /
mang po yang ni yod ma yin / /
zhes bya ba dang /
de bzhin du /
gnyis dang mang po'i ngang tshul can / /
gal te gcig la ltos gyur na / /
gnyis dang mang po'i ngang tshul can / /
gcig la yod pa nyid du 'gyur / /
gnyis dang mang po'i ngang tshul can / /
gal te de na med gyur na / /
gnyis dang mang po'i ngang tshul can / /
ji ltar de la ltos par 'gyur / /
gcig gi ngang tshul ma ltos par /
de gnyis 'grub pa yod ma yin / /
de phyir gnyis kyi ngang tshul dang / /
mang po yang ni yod ma yin / /
zhes bya bar sbyar te /
de dag gis snga ma bzhin du sgrub pa dang / /
sun dbyung ba dag kyang bstan par bya'o / /
gang dag grangs dngos po las gzhan par mi 'dod pa de dag gnyis pa med pa ni gcig yin la /
de dang gzhan gnyis yin /
de gnyis dang gzhan ni gsum yin / /
de phan chad ni mang po yin par 'dod do zhes bya ba ni sngar grangs can dgag pa dag bstan pas ni bye brag pa dag grangs dngos po las gzhan pa'i tshig gi don rdzas su yod par 'dod pa'i gzhung dgag pa bstan to / /
skabs 'dis ni bye brag pa dag las gang dag grangs zhes bya ba'i tshig gi don dngos po las gzhan par mi 'dod pa de dag gi gzhung dgag pa ston to /
de dag na re grangs gcig ces bya ba ni gnyis pa med pa'o / /
gnyis zhes bya ba ni gcig de dang gzhan phrad pa'o / /
gsum zhes bya ba ni de gnyis dang gzhan phrad pa'o / /
de phan chad ni mang po yin no zhes zer ro / /
de dag gi gzhung dgag pa bstan pa'i phyir /
de dag la yang snga ma bzhin du bstan par bya ste /
don dam par gcig la gcig gi ngo bo nyid med de /
bgrang bar bya ba yin pa'i phyir dper na de las gzhan bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gcig las gzhan pa gnyis la sogs pa ni bgrang bar bya ba yin pa'i phyir de dag la gnyis la sogs pa'i ngo bo nyid med pa de bzhin du gcig kyang bgrang bar bya ba yin pa'i phyir de la yang gcig gi ngo bo nyid med de /
de bzhin du gnyis la gnyis kyi ngo bo nyid med de zhes bya ba la sogs pa dag kyang brjod par bya ste zhes bya ba ni 'di ltar sbyar te /
don dam par gnyis la gnyis kyi ngo bo nyid med de /
bgrang bar bya ba yin pa'i phyir dper na de las gzhan bzhin no / /
gsum la gsum gyi ngo bo nyid med de /
bgrang bar bya ba yin pa'i phyir dper na de las gzhan bzhin no / /
mang po la mang po'i ngo bo nyid med de /
bgrang bar bya ba yin pa'i phyir dper na de las gzhan bzhin no zhes bya bar sbyar ro / /
dam bcas pa'i don rnam par brtags nas rgyas par snga ma bzhin du sbyar ro zhes bya bas ni grangs can dgag pa'i skabs de dag la dam bcas pa la khyad par yod par zad kyi /
gtan tshigs dang dpe dag snga ma bzhin du sbyar te /
gcig dang gnyis dang mang po dgag pa'i rjes su dpag pa rgyas par sbyar ro zhes bstan to / /
da ni gcig la sogs pa 'ang shes par bya zhes bya ba la sogs pa'i sgras bsdu ba bstan pa'i phyir /
sogs pa'i sgras ni chung ngu dang /
chen po dang /
ring po dang /
thung ngu dang /
thag nye ba dang /
thag ring ba dang /
sngon dang /
phyi ma dang /
rgyu dang /
'bras bu dang /
'dus byas dang /
'dus ma byas la sogs pa dag la yang de bzhin du brjod par bya'o zhes bya ba smras te /
de dag kyang ltos pa dang ma ltos par 'grub pa med pa'i tshul snga ma bzhin du ci rigs par sbyar bar bya'o / /
de lta bas na de dag thams cad kyang don dam par rang las rab tu 'grub pa ma yin te /
'jig rten gyi tha snyad kyi dbang gis ni ji ltar grags pa bzhin du brjod par bya'o / /
dus yod par smra ba dag na re don dam par dus ni yod pa kho na yin te /
tshad dang ldan pa'i phyir ro / /
'di na gang yod pa ma yin pa de la ni tshad med de /
dper na rta'i rwa bzhin no / /
dus la ni tshad skad cig dang /
thang cig dang / /
yud tsam dang /
mtshan mo dang /
nyin mo dang /
zla ba phyed dang /
zla ba dang /
dus tshigs dang /
nur ba dang /
lo la sogs pa dag yod do / /
gang tshad dang ldan pa de ni yod de /
dper na 'bru la sogs pa bzhin pas de'i phyir dus ni yod pa kho na yin no zhes zer ro zhes bya ba ni dus yod par smra ba dag skad cig la sogs pa'i tshad dang ldan pa'i gtan tshigs kyis dus yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
chos mthun pa'i phyogs kyi dpe dang /
mjug bsdu ba yin par go rims bzhin du sbyar te /
'di na rta'i rwa lta bu med pa gang tshad dang mi ldan pa de ni yod pa ma yin gyi 'bru la sogs pa gang dag tshad dang ldan pa de dag ni yod pa yin pa de bzhin du dus kyang skad cig la sogs pa'i tshad dang ldan pa'i phyir yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
mi gnas dus su 'dzin mi byed / /
'du byed kyi tshogs ni skye ba dang /
'jig pa'i chos can yin pas mi gnas pa ste /
de la ni khyed kyang tha snyad du yang dus dus zhes 'dzin par mi byed do zhes bya ba smras te /
skad cig dang /
thang cig dang /
yud tsam dang /
mtshan mo dang /
nyin mo dang /
zla ba phyed dang /
zla ba dang /
dus tshigs dang /
nur ba dang /
lo la sogs pa dag ni nang dang phyi rol gyi 'du byed kyi tshogs skye ba dang /
'jig pa'i chos can nges par mi gnas pa'i ngo bo nyid dag gi gnas skabs yin la 'du byed kyi tshogs de dag ni skye ba dang 'jig pa'i chos can yin pas nges par mi gnas pa de nges par mi gnas pa de la ni dus yod par smra ba khyed kyang tha snyad du yang dus dus zhes 'dzin par mi byed pas khyed kyi gtan tshigs skad cig ma la sogs pas tshad dang ldan pa'i phyir ro zhes bya ba de'i don ma grub pas dus dngos po las gzhan pa'i tshig gi don logs shig na yod pa ma yin no / /
gang zhig gzung bar bya ba'i dus / /
gnas pa yod pa ma yin pas / /
dngos po las gzhan pa gang zhig gang gis de'i ngo bo nyid du gzung bar bya ba nges par gnas pa yang yod pa ma yin pas so zhes bya bas 'di skad bstan te /
'du byed kyi tshogs skye ba dang 'jig pa'i chos can mi gnas pa de ni mi rtag pa'i phyir khyed kyang dus nyid yod par mi 'dod pas 'du byed kyi dngos po las gzhan pa gang zhig gang gis dus de'i ngo bo nyid du gzung bar bya ba nges par gnas pa yang med pas de'i phyir dus zhes bya ba 'du byed kyi dngos po las gzhan par nges par gnas pa yod pa ma yin no / /
'di ltar yud tsam yang cung zad 'das pa 'am /
cung zad ma 'ongs pa la yud tsam zhes gdags pa yin gyi /
yud tsam zhes bya ba ril por nges par gnas pa'i dngos po 'ga' yang yod pa ma yin na mtshan mo dang /
nyin mo dang /
zla ba phyed dang /
zla ba dang /
dus tshigs dang /
nur ba dang /
lo la sogs pa dag lta smos kyang ci dgos /
de la 'di snyam du 'di na skad cig dang thang cig tsam zhig nges par gnas pa yod par sems na de la bshad par bya ste /
skad cig dang thang cig tsam zhig nges par gnas pa yang med de /
gal te nges par gnas pa zhig yod par gyur na de na 'das pa yang ma yin /
ma 'ongs pa yang ma yin te /
ci'i phyir zhe na /
nges par gnas pa'i phyir ro / /
nges par gnas pa kho na yin pa'i phyir de ni da ltar yang ma yin te /
ci'i phyir zhe na /
da ltar zhes bya ba ni 'jug pa'i phyir da ltar zhes brjod pa yin na /
gal te de nges par gnas pa yin na de grub pa yin gyi /
'jug pa ma yin pas 'jug pa ma yin pa ni da ltar ma yin pa'i phyir ro / /
de lta bas na gang zhig /
gang gis nges par gzung bar bya ba'i dus 'du byed kyi dngos po las gzhan pa nges par gnas pa yod pa ma yin no / /
gang yod pa ma yin pa de ji ltar gzung bar bya /
gang gzung du med pa de ni dus su gdags su mi rung ngo / /
de'i phyir /
ma bzung dus su ji ltar gdags / /
gzung du yod na gdags par bya ba nyid yin pa'i phyir ro zhes bya bar dgongs so zhes bya ba smras te /
rnam pa gang gis kyang ma bzung zhing ma dmigs pa'i dus nam mkha'i me tog lta bu de dus su ji ltar gdags te 'di ltar 'du byed kyi tshogs kun rdzob tu gzung du yod pa de nyid dus yin par 'dod na ni gzung du yod pa de la dus zhes gdags par bya ba nyid yin na /
khyod ni dus zhes bya ba 'du byed kyi tshogs las gzhan pa don dam par rdzas su yod par 'dod pas de lta bu'i tshig gi don nges par gnas pa ma yin pa /
rnam pa gang gis kyang ma bzung ba de dus zhes bya bar gdags su mi rung ngo / /
de ltar na 'dis ni yud tsam la sogs pa'i tshad ni 'du byed nyi ma'i 'gros la sogs pa'i bya ba gzhan yongs su gcod pa nyid dag gi chos yin gyi /
dus kyi ma yin par bstan pas gtan tshigs kyi gzhi ma grub pa nyid dang dpe yang med do zhes bya bas ni 'di skad bstan te /
pha rol po dag gi sgrub pa'i chos yud tsam la sogs pa'i tshad de ni 'du byed kyi chos yin gyi /
dus kyi chos ma yin pas bstan pas des na nyi ma'i 'gros la sogs pa'i bya ba gzhan gyis gzhan yongs su gcod pa ma gtogs par dus zhes bya ba'i bdag nyid logs shig na med pas pha rol po dag gi gtan tshigs yud tsam la sogs pa'i tshad dang ldan pa'i phyir ro zhes bya ba de'i gzhi ma grub pa nyid dang /
pha rol po dag gi dpe 'bru la sogs pa bzhin pas shes par bya ba de yang don dam par med par ma grub po / /
mi gnas dus su 'dzin mi byed / /
ces bya ba 'di la gzhan dag na re 'di la dngos po nges par gnas pa rnams ni tshad las gzung du rung ste /
dper na shing 'di ni mtho'o 'di ni chu ring ngo / /
mi 'di ni thung ngo /
glang po che 'di ni che'o zhes bya ba lta bu yin na dus ni de ltar nges par gnas pa ma yin pas de la tshad mi 'grub po zhes zer ro zhes bya ba ni skabs 'di la 'grel pa byed pa gnas brtan bud d+ha pA li ta na re /
gal te dus shing la sogs pa ltar nges par gnas pa yin par gyur na ni des na mtho zhes bya ba la sogs pa'i tshad las gzung du rung bar yang 'gyur ba zhig na gang gi phyir dus la ni gang tshad las gzung bar bya ba ril por nges par gnas pa min pa de'i phyir tshad las gzung du med pas pha rol po dag gi gtan tshigs tshad dang ldan pa'i phyir zhes bya ba de ma grub po zhes zer ba'i tshig yin no / /
gzhan ma yin pa na re de ni bzang po ma yin te /
gzugs can ma yin pa nges par mi gnas pa la yang tshad gzung du rung ba'i phyir ro zhes bya ba ni 'grel pa byed pa nyid kyis gnas brtan bud d+ha pA li ta'i rnam par bshad pa de ma nges pas bzang po ma yin pa nyid du sun 'byin pa'i tshig yin te /
'di na sgra dang las lta bu gzugs can ma yin pa nges par mi gnas pa dag la yang sgra chung ngo sgra che'o zhe'am /
las chung ngo las che'o zhe'am /
de dag dge'o mi dge'o zhes tshad gzung du rung bar mthong bas /
des na ji re zhig tshad gzung du rung ba'i phyir /
shing la sogs pa bzhin du nges par gnas par 'gyur ram /
'on te tshad gzung du rung ba'i phyir sgra la sogs pa bzhin du nges par gnas pa ma yin par 'gyur ba ma nges pas de ni bzang po ma yin no zhes zer ro // //
bam po drug cu bzhi pa /
'dir smras pa /
dus ni rtag pa yin te /
de la skad cig dang /
thang cig dang /
yud tsam la sogs pa dang /
'das pa dang /
ma 'ongs pa dang /
da ltar byung ba la sogs pa dag yod pa ni nye bar gnas pa sna tshogs nyid kyi khyad par las nor bu bzhin nam /
smin pa'i khyad par las smin par bya ba bzhin no zhes bya ba ni sngar dbu ma pas skad cig dang /
thang cig dang /
yud tsam la sogs pa dag ni 'du byed kyi tshogs skye ba dang /
'jig pa'i chos can rnams kyi khyad par yin pas mi rtag pa'i phyir dus ma yin la /
de las gzhan pa dus kyi ngo bo nyid du gzung bar bya ba nges par gnas pa ni yod pa ma yin pas dus dngos po las gzhan pa dang rtag pa nyid med do zhes bshad pa de la 'dir dus yod par smra ba dag dus zhes bya ba dngos po las gzhan pa dang /
rtag pa yod par gzhung 'dzugs shing phyir zlog pa'i tshig yin te /
de dag na re don dam par dus ni dngos po las gzhan pa dang rtag pa nyid yin la /
skad cig dang /
thang cig dang /
yud tsam la sogs pa dngos po'i ngo bo nyid mi rtag pa dag de la yod pa ni tha snyad du nye bar btags pa yin te /
dper na shel sgong yongs su dag pa la kha dog gi rkyen nye bar gnas pa sna tshogs nyid kyi khyad par las shel sgong yang kha dog sna tshogs nyid du snang ba dang /
smin par bya ba'i shing tog rigs gcig pa la smin pa'i bya ba nye bar gnas pa sna tshogs nyid kyi khyad par las shing tog kyang kha dog sna tshogs nyid du 'gyur ba bzhin no zhes zer ro / /
de skad ces zer ba de'i lan du 'grel pa phyed pa nyid kyis /
'dir bshad pa /
kho bo cag gi phyogs la dngos po dngos po gzhan la brten cing ltos pa'i dngos po la skad cig la sogs pa'i sgrar brjod de zhes bya ba smras te /
kho bo cag gi phyogs la chos mngon pa bdag gi grub pa'i mtha' las rdul phra rab shin tu mgyogs par rdul phra rab gzhan gyi gan du 'gro ba ni skad cig ces bya'o zhes grag ste /
des na dngos po dngos po gzhan dag la brten cing ltos pa'i dngos po la skad cig la sogs pa'i sgrar brjod de de yang dngos po'i chos yin gyi /
dus kyi ni ma yin pas gal te khyed kyang kun rdzob kyi tha snyad du dus zhes bya ba skad cig la sogs pa'i dngos po la brten te gdags par 'dod na ni de kho bo cag 'dod pa nyid yin no / /
'on te don dam par skad cig la sogs pa'i dngos po la brten pa gzhan rtag pa zhig yod par 'dod na ni de yod pa ma yin pa nyid do zhes brtag pa gnyis ston to / /
de la re zhig brtag pa dang po bstan pa'i phyir /
de la gal te dus ni dngos bsten na tha snyad du de dngos por brjod na ni de 'dod pa nyid do zhes bya ba smras te /
khyed kun rdzob kyi tha snyad du dus zhes bya ba skad cig la sogs pa'i dngos po'i chos de dag nyid yin par brjod na ni de kho bo cag 'dod pa nyid yin no / /
brtag pa gnyis pa bstan pa'i phyir / /
ci ste don dam par na ni / /
dngos po nyid kyang ma grags pas / /
dngos med dus ni ga la yod / /
de yod pa ma yin pa nyid do zhes bya ba'i tshig gi don to zhes bya ba smras te /
don dam par ni skad cig la sogs pa'i dngos po nyid kyang ma grags pas dngos po med pa'i phyir dus dngos po la brten pa gzhan rtag pa ga la yod de /
skye ba lta bu ste /
de yang 'du byed kyi chos yin gyi dus kyi ma yin no / /
'du byed kyi rgyun mang po 'jug pa las yun ring po zhes bya ba dang 'du byed kyi rgyun nyung ngu 'jug pa las myur ba zhes bya bar shes pa skye ste zhes bya ba yang dper na mar me dag nyid kyi rgyun mang po rgyun rings su 'jug pa la /
yun ring po zhes bya zhing rgyun nyung ngu dus nye bar 'jug pa las myur ba zhes bya bar shes pa skye ba lta bu ste /
de yang 'du byed kyi chos yin gyi dus kyi ma yin no / /
de'i phyir snga ma la sogs par shes pa ni 'du byed kyi chos yin pa'i phyir gtan tshigs med pas dus lta yod par ga la 'gyur /
de sgrub pa'i phyir gtan tshigs bstan pa ma grub pa'i phyir ro zhes bya bar dgongs so zhes bya ba ni kun rdzob kyi tha snyad du yang snga ma dang phyi ma la sogs par shes pa ni 'du byed kyi chos yin gyi dus kyi ma yin pas pha rol po dag gi dus de rdzas kyi ngo bo nyid du yod pa kho nar bsgrub pa'i phyir dus kyi rtags snga ma dang phyi ma la sogs pa dag yod pa'i phyir ro zhes gtan tshigs bstan pa ma grub pa'i phyir don dam par dus lha rdzas kyi ngo bo nyid yod par ga la 'gyur zhes bya bar dgongs so / /
ci ste snga ma la sogs par shes pa 'du byed kyi chos yin gyi dus kyi chos ma yin pa zhes bya ba de ga la shes she na zhes bya ba ni pha rol po dag na re de 'thad pa gang las de ltar shes zhes 'dri ba'i tshig yin no / /
de'i lan du /
dus rtag pa dang gcig pur ston pa'i rjes su dpag pa med pa las te zhes bya ba smras te /
pha rol po dag la dus rtag pa dang /
gcig pur ston pa'i rjes su dpag pa med pa las dpags na snga ma la sogs par shes pa ni 'du byed kyi chos yin gyi dus kyi chos ma yin par shes so / /
de nyid kyi rjes su dpag pa bstan pa'i phyir /
tha snyad du yang snga ma la sogs par shes pa ni dus rtag pa dang gcig pu'i rgyu ma yin te /
shes pa yin pa'i phyir dper na gzugs la sogs par shes pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs la sogs par shes pa ni shes pa yin pa'i phyir tha snyad du yang dus rtag pa dang gcig pu'i rgyu ma yin pa de bzhin du snga ma la sogs par shes pa yin pa'i phyir tha snyad du yang dus rtag pa dang gcig pu'i rgyu ma yin no / /
gal te dus ni rdzas su yod pa yin te /
btags par yod pa'i phyir ro zhe na zhes bya ba ni pha rol po dag btags par yod pa'i gtan tshigs kyis dus rdzas su yod par sgrub pa'i tshig yin te /
de dag gi ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
de skad ces zer ba de dag la dbu ma pas /
ji lta bu zhes brjod par bya'o zhes bya ba ni dper na ji lta bu zhes dri bar bya'o / /
de skad ces dris pa na pha rol po dag na re /
gal te gzugs la sogs pa bzhin zhe na zhes bya ba ni gal te pha rol po dag na re dus ni rdzas su yod pa yin te /
btags par yod pa'i phyir dper na gzugs la sogs pa bzhin no zhe na'o / /
de skad ces zer na de dag la dbu ma pas 'di skad ces /
don dam par ji skad bstan pa'i tshul gyis gzugs la sogs pa'i dngos po grub pa med pas /
dngos med dus ni ga la yod / /
ces brjod par bya ste /
don dam par sngar rigs pa ji skad bstan pa'i tshul gyis gzugs la sogs pa'i dngos po grub pas med pas pha rol po'i dpe med de yod pa ma yin pa nyid do / /
de'i phyir ji skad smras pa'i skyon nyams pa med do zhes bya ba ni mjug bsdu ba yin te /
de ltar don dam par dus dngos po las gzhan pa dang /
rtag pa nyid med pa de'i phyir sngar pha rol po dag gi gtan tshigs kyi gzhi ma grub pa nyid dang dpe yang med do zhes ji skad smras pa'i skyon nyams pa med do / /
'dir smras pa /
don dam par dus ni rdzas kyi ngo bo nyid du yod pa kho na yin te /
rtags yod pa'i phyir ro / /
'di na gang yod pa ma yin pa de la ni rtags med de /
dper na ri bong gi rwa bzhin no / /
dus la ni rtags snga ma dang /
phyi ma dang /
cig car dang /
cig car ma yin pa dang /
yun ring po dang myur ba zhes bya ba dag yod pas de'i phyir dus ni rdzas kyi ngo bo nyid du yod pa kho na yin no zhes bya ba ni pha rol po dag dus kyi rtags snga ma dang phyi ma la sogs pa dag yod pa'i gtan tshigs kyis dus rdzas kyi ngo bo nyid du yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na ri bong gi rwa lta bu yod pa ma yin pa gang la rtags med pa de ni rdzas kyi ngo bo nyid du yod pa ma yin gyi /
dus la ni rtags snga ma dang phyi ma la sogs pa dag yod pas de'i phyir dus ni don dam par rdzas kyi ngo bo nyid du yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
dngos po 'ga' yang yod min na / /
zhes bya ba smras te /
don dam par dngos po 'ga' yang yod pa ma yin pa nyid yin na dus kyi rtags snga ma dang phyi ma la sogs pa dag lta yod par ga la 'gyur zhes ston to / /
yang zhes bya ba'i sgra ni nges par bzung ba'i don to zhes bya ba ni tshig le'ur byas pa'i rtsa ba de las yang zhes bya ba'i sgra smos pa ni nyid ces nges par bzung ba'i don to / /
de nyid bstan pa'i phyir /
kho bo cag gi phyogs la don dam par dngos po 'ga' yang yod pa ma yin pa nyid do zhes bya ba smras te /
des ni don dam par dngos po 'ga' yang yod pa ma yin pa nyid yin na dus kyi rtags snga ma dang phyi ma la sogs pa dag lta yod par ga la 'gyur te /
de ltar rtags med pas pha rol po dag gi gtan tshigs dus la rtags snga ma dang phyi ma la sogs pa dag yod pa'i phyir ro zhes bya ba'i don ma grub pas don dam par dus rdzas kyi ngo bo nyid du yod pa ma yin no / /
kun rdzob kyi tha snyad du yang snga ma dang phyi ma la sogs par shes pa ni 'du byed kyi chos yin gyi dus kyi ma yin pas pha rol po dag gi gtan tshigs ma grub par bstan pa'i phyir /
tha snyad du ni 'du byed kyi rgyun tha dad pa la ltos nas snga ma dang phyi ma zhes bya bar shes pa de skye zhing zhes bya ba la sogs pa smras te /
kun rdzob kyi tha snyad du ni dper na khang khyim tha dad par mar me btsugs pa'i rgyun tha dad pa la ltos nas khang khyim snga ma'i mar me'i rgyun las phyi ma'i mar me rgyun snga phyir gyur pa lta bu la snga ma dang phyi ma zhe'am /
pha rol po dag dang tshu rol zhe'am /
gzhan dang gzhan ma yin pa zhes bya bar shes pa skye bas de yang 'du byed kyi chos yin gyi dus kyi chos ma yin no / /
'du byed kyi skad cig ma tha mi dad par nye bar gyur pa las cig car zhes bya ba dang de las bzlog pa las cig car ma yin pa zhes bya ba dang zhes bya ba yang dper na mar me de gnyis dus gcig tu byung ba la cig car zhes bya zhing dus gcig ma yin par byung ba la cig car ma yin pa zhes bya bar shes pa'i phyir /
dus rdzas su yod par mi 'grub po zhes bstan par bya'o / /
de nyid bstan pa'i phyir /
gzugs kyi mtshan nyid kyi dngos po med pa'i phyir dpe nyid du bzhag pa dag gi dngos po med na dus ga la yod de dpe ma bstan pas dus mi 'grub po zhes bya ba'i tha tshig go zhes bya ba smras te /
re zhig de dag gis ni pha rol po'i sgrub pa la dpe med pas dus rdzas su yod par ma grub po zhes bstan to / /
shing rta dang dmag dang nags tshal la sogs pa rdzas su yod pa ma yin pa dag la yang med kyang yod do zhes btags par yod pa'i phyir gtan tshigs ma nges pa nyid kyang yin no zhes bya bas ni pha rol po dag gi gtan tshigs btags par yod pa'i phyir ro zhes bya ba de ma nges pa nyid yin par ma grub par ston te /
'di na shing rta dang dmag dang nags tshal la sogs pa rdzas su yod pa ma yin pa dag la yang med do zhes btags par yod par mthong bas des na ci re zhig btags par yod pa'i phyir shing rta dang dmag dang nags tshal la sogs pa dag bzhin du rdzas su yod pa ma yin par 'gyur ram /
'on te btags par yod pa'i phyir dus rdzas su yod par 'gyur ba ma nges pa nyid yin pas pha rol po dag gi gtan tshigs de ma grub po / /
gal te shing rta la sogs pa yan lag can dag rdzas nyid du bstan pa'i phyir skyon med do zhe na zhes bya ba ni pha rol po dag na re kho bo cag gi gzhung las shing rta la sogs pa yan lag can dag rtsibs la sogs pa yan lag dag gis brtsams pas rdzas nyid du bstan pa'i phyir kho bo cag gi gtan tshigs ma nges pa nyid kyi skyon med do zhes zer ba'i tshig yin no / /
de'i lan du /
yan lag can dag rdzas nyid du bstan pa dgag pa sngar bshad zin pas skyon med pa ma yin no zhes bya ba smras te /
yan lag can rdzas nyid du yod pa ma yin par dgag pa'i phyir rdzas su dpag pa sngar bshad pa dag gis shing rta la sogs pa yan lag can dag rdzas nyid du bstan pa bkag zin pas pha rol po dag gi gtan tshigs ma nges pa nyid kyi skyon med pa ma yin pas rdzas su yod par ma grub po / /
gang dag dus ni dngos po la bsten nas gdags pa kho na yin te /
yud tsam zhig 'dug par gyur to / /
nyin gcig 'dug go / /
zla ba gcig 'dug par 'gyur ro zhes bya ba lta bu'o zhes zer ba de dag la yang zhes bya bas ni bye brag pa la sogs pa gang dag dus dngos po la brten nas gdags pa kho na yin te /
yud tsam dang /
nyin mo dang /
zla ba'i dngos po la brten nas 'dug par gyur to / /
'dug go / /
'dug par 'gyur ro zhes dus gsum pa gdags par 'dod pa de dag gi gzhung dgag pa ston to / /
de skad ces zer ba de dag la yang /
dngos po 'ga' yang yod min na / /
dus lta yod par ga la 'gyur / /
zhes brjod par bya ste /
de las gzhan pa'i dus med par ro zhes bya bar dgongs so zhes bya bas ni yud tsam dang /
nyin mo dang /
zla ba la sogs pa'i dngos po dag kyang don dam par 'ga' yang yod pa ma yin pas de las gzhan pa'i dus kyang med pa'i phyir dngos po la brten nas gdags pa'i dus lta yod par ga la 'gyur zhes bya bar dgongs so zhes bstan to / /
dus yod par smra ba dag na re dus na yod pa kho na yin te /
brjod pa khyad par can 'jug pa'i rgyu yin pa'i phyir ro / /
'di na gang med pa de ni brjod pa khyad par can 'jug pa'i rgyu nyid yin par ma mthong ste /
dper na ri bong gi rwa bzhin no / /
dus ni sab ma byas so / /
byed do / /
byed par 'gyur ro zhes brjod pa khyad par can 'jug pa'i rgyu nyid yin par mthong bas /
de'i phyir dus ni yod pa kho na yin no zhes zer ro zhes bya ba ni /
'dir dus yod par smra ba dag dus ni sab ma la sogs pa byas so / /
byed do / /
byed par 'gyur ro zhes brjod pa khyad par can 'jug pa'i rgyu nyid yin pa'i gtan tshigs kyi dus yod pa kho nar sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na ri bong gi rwa lta bu med pa gang brjod pa khyad par can 'jug pa'i rgyu nyid ma yin pa de ni yod pa ma yin gyi /
dus ni sab ma la sogs pa byas so / /
byed do / /
byed par 'gyur ro zhes brjod pa khyad par can 'jug pa'i rgyu yin pas de'i phyir dus ni yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
byas pa la sogs pa'i brjod pa khyad par can 'jug pa ni 'du byed kyi chos yin pa'i phyir gtan tshigs kyi don ma grub pa nyid do zhes bya ba smras te /
byas pa la sogs pa'i brjod pa khyad par can 'jug pa ni sab ma la sogs pa 'du byed kyi chos yin gyi /
dus kyi ma yin pa'i phyir pha rol po'i gtan tshigs kyi don ma grub pa nyid do / /
don 'gal ba nyid kyang yin te /
brjod pa khyad par can 'jug pa'i rgyu nyid ni kun rdzob pa yin pa'i phyir ro zhes bya ba ni pha rol po'i gtan tshigs de'i don 'gal ba nyid du ston to / /
brjod pa khyad par can 'jug pa'i rgyu nyid ni kun rdzob pa ma yin pa'i phyir gal te de kun rdzob pa yin par bsgrubs na dus don dam par yod par 'dod pa dang 'gal ba'i phyir ro / /
de'i phyir de ltar rnam pa thams cad du dus ma grub pa'i phyir de bsal ba'i rgyu yin pa'i phyir zhes bya ba'i gtan tshigs kyi don ma grub pa nyid do zhes bya ba ni gtan tshigs kyi rtsa ba'i mjug bsdu ba yin te /
de ltar dus ltos pa dang /
ma ltos pa la sogs pas rnam pa thams cad du ma grub pa'i phyir sngar pha rol po dag gis don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir dper na mar me bzhin no zhes smras pa'i gtan tshigs kyi rtsa ba'i don ma grub pa nyid de /
de ltar dus nyid ma grub pas dngos po rnams kyi ngo bo nyid ni dus de gsal ba'i rgyu ma yin pa'i phyir don dam par dngos po rnams kyi ngo bo nyid yod pa ma yin pa kho nar grub po / /
de la 'dir rab tu byed pa'i don ni pha rol pos rab tu byed pa'i dang por sgrub pa smras pa'i skyon brjod pa dang /
rang gi sgrub pa kha na ma tho ba med pa bstan pa dag gis stong pa nyid kyi mi mthun pa'i phyogs kyi khyad par dgag pas dus ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
dus brtag pa'i rab tu byed pa bcu dgu pa'i skabs 'dir rab tu byed pa'i don tshad ma'i 'bras bur blta ba ni pha rol pos rab tu byed pa 'di'i dang por don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir dper na mar me bzhin no zhes bya ba la sogs pa sgrub pa smras pa'i skyon brjod pa dang /
bstan bcos mdzad pas rang gi dus mi 'thad pa'i sgrub pa kha na ma tho ba med pa bstan pa dag gis stong pa nyid kyi mi mthun pa'i phyogs kyi khyad par dgag pas dus ngo bo nyid med pa nyid du bstan pa yin no / /
dus ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir bcom ldan 'das kyis 'phags pa lag bzangs kyis zhus pa'i mdo las /
des dus gsum po 'das pa dang ma 'ongs pa dang da ltar byung ba dag rab tu shes te /
de la 'du byed gang dag 'das shing 'gags pa de ni 'das pa'i dus zhes bya'o / /
gang dag ma 'ongs shing ma byung ba de ni ma 'ongs pa'i dus zhes bya'o / /
gang dag da ltar byung zhing 'jug pa de ni da ltar byung ba'i dus zhes bya'o / /
de la da ltar gyi dus kyi phung po dang khams dang skye mched gang yin pa de ni mi gnas pa dang nges par mi gnas par rab tu shes te /
de ci'i phyir zhe na /
'di ltar 'jig rten ni skad cig las lhag par mi gnas pa'i phyir ro / /
skad cig ma gang yin pa de la yang skye ba'i dus kyang gzhan la /
gnas pa'i dus kyang gzhan /
'gag pa'i dus kyang gzhan /
skad cig ma de yang mi gnas pa dang nges par mi gnas par rab tu shes so zhes bya ba la sogs pa dang /
de bzhin du mdo sde'i mtha' gzhan dag las chos nyid kyi yang chos nyid gang yin pa de ni 'das pa ma yin /
da ltar ma yin no zhes bya ba la sogs pa dang /
de bzhin du mdo sde'i mtha' gzhan las kyang de bzhin gshegs pa ni 'das pa ma yin ma 'ongs pa ma yin /
da ltar ma yin no zhes bya ba la sogs pa gsungs pa de dag 'grub pa yin no zhes bya ba smras te /
mdo sde mtshan nyid dang bcas pa de dag gi don ni bcom ldan 'das kyis kyang 'du byed rnams kho na dus nyid du gsungs kyi de dag las gzhan pa'i 'du byed med par bstan pa yin no / /
de ltar yid ches pa'i lung de dag grub pa ni dus ngo bo nyid med pa nyid du bstan pa'i yon tan dang khungs yin pas de'i phyir rtog ge skam po tsam nyi tshes bsgrubs pa ma yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las dus brtag pa zhes bya ba ste rab tu byed pa bcu dgu pa'i rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni dus ngo bo nyid med pa nyid du bstan pa'i mi mthun pa'i phyogs kyi khyad par dgag pas rgyu dang 'bras bu ngo bo nyid med pa nyid du bstan pa'i don gyi dbang gis rab tu byed pa nyi shu pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni dus ngo bo nyid med pa nyid du bstan pa'i mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas 'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
dus ngo bo nyid med pa nyid du bstan pa zhes bya ba ni sngar dus brtag pa'i rab tu byed pa'i skabs su da ni stong pa nyid kyi mi mthun pa'i phyogs kyi khyad par dgag pas dus ngo bo nyid med pa nyid du bstan pa'i don gyi dbang gis rab tu byed pa bcu dgu pa brtsam mo zhes bya bas dus ngo bo nyid med pa nyid du bstan pa yin no / /
de'i mi mthun pa'i phyogs zhes bya ba ni phyir rgol bar byed pa'i phyogs te /
dus ngo bo nyid yod pa kho nar ston pa yin no / /
de'i khyad par zhes bya ba ni dus ngo bo nyid yod pa nyid du smra ba'i khyad par 'og nas don dam par dus ni yod pa kho nar shes par bya ste /
'bras bu 'jug pa'i rgyu yin pa'i phyir ro zhes bya ba la sogs pa 'byung ba dag yin no / /
de dgag pas zhes bya ba ni de dgag pa'i don gyi dbang gis ni rab tu byed pa nyi shu pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas rgyu dang 'bras bu ngo bo nyid med pa nyid du bstan pa'i don gyi dbang gis rab tu byed pa nyi shu pa brtsam mo zhes bya ba smras te /
rgyu dang 'bras bu brtag pa'i rab tu byed pa nyi shu pa'i gzhung 'og nas 'byung ba 'di'i don ni rgyu dang 'bras bu ngo bo nyid med pa nyid du bstan pa yin pas de'i dbang du byas nas de skad ces smras so / /
de la rab tu byed pa 'di'i 'bras bu ni gang yin / /
rnam pa gang gis ni 'bras bu de 'thob ce na /
rgyu dang 'bras bu ngo bo nyid med pa nyid du bstan pa ni 'di'i 'bras bu yin la /
dus ngo bo nyid med pa nyid du bstan pa'i mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
dus ngo bo nyid med pa nyid du bstan pa'i mi mthun pa'i phyogs kyi khyad par zhes smos pa de nyid bstan pa'i phyir /
rab tu byed pa 'das ma thag par dus ma grub pas gtan tshigs kyi skyon bstan pa'i phyir dus grub na skyon med pas 'dod pa'i don 'grub par bstan pa'i phyir 'dir smras pa zhes bya ba la sogs pa smras te /
sngar dus brtag pa'i rab tu byed pa 'das ma thag pa'i skabs su dbu ma pas dus ltos pa dang ma ltos par yang 'grub pa med par bstan pas /
dus ma grub pas pha rol po dag gi gtan tshigs don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir zhes bya ba ma grub pa'i skyon bstan pa'i phyir 'dir pha rol po dag dus grub na gtan tshigs ma grub pa'i skyon med pas rang gi 'dod pa'i don grub par bstan pa'i phyir yang 'dir 'di skad ces zer ro zhes bya bar sbyar ro / /
de nyid bstan pa'i phyir /
don dam par dus ni yod pa kho nar shes par bya ste /
'bras bu 'grub pa'i rgyu yin pa'i phyir ro / /
'di nas sa bon la sogs pa tshogs pa nyid yod kyang dus tshigs med na myu gu 'byung bar mi 'gyur gyi yod na 'gyur la /
gang yod pa ma yin pa de ni 'bras bu 'grub pa'i rgyu nyid yin par ma mthong bas de'i phyir gtan tshigs ji skad smos pa'i mthus don dam par dus ni yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
rjes su 'gro bas mthun pa'i phyogs bstan pa dang /
ldog pa'i mi mthun pa'i phyogs bstan pa dang /
mjug bsdu ba yin par go rims bzhin du sbyar te /
'di na ri bong gi rwa lta bu gang med pa 'bras bu 'grub pa'i rgyu nyid yin par ma mthong ba de ni yod pa ma yin gyi dus tshig ni sa bon la sogs pa'i tshogs pa nyid yod kyang de med na myu gu 'byung bar mi 'gyur gyi yod na 'gyur bas 'bras bu 'grub pa'i rgyu yin pa'i phyir gtan tshigs ji skad smos pa'i mthus don dam par dus ni yod pa kho na yin no zhes zer ro / /
dus ngo bo nyid med pa nyid du bstan pa'i mi mthun pa'i phyogs kyi khyad par de dgag pas rgyu dang 'bras bu ngo bo nyid med pa nyid du bstan pa'i phyir de skad ces zer ba de'i lan du 'dir 'grel pa byed pa nyid kyis /
de la re zhig gang dag gi /
grub pa'i mtha' las rgyu dang rkyen rnams kyi tshogs pa nyid las 'bras bu yod par 'dod pa de dag gi phyir 'di bshad de zhes bya ba smras te /
grangs can dang /
bye brag pa dag gi grub pa'i mtha' las rgyu dang rkyen rnams kyi tshogs pa nyid la 'bras bu snga na yod pa las skye bar 'dod pa de dag gi gzhung dgag pa'i phyir tshig le'ur byas pa dang po 'di bshad de /
de yang gal te 'bras bu skye ba nyid 'thad par gyur na ni 'bras bu skye bas dus kyang yod par 'gyur grang na /
'bras bu skye ba nyid mi 'thad pas 'bras bu'i rgyu can gyi dus yod par ga la 'gyur /
'di ltar gal te tshogs pa nyid las 'bras bu skye bar gyur na 'bras bu de tshogs pa nyid de la yod pa'am med pa las skye bar 'gyur grang na /
gnyi ga las kyang de skye ba mi 'thad do / /
de la re zhig brtag pa dang po mi 'thad par bstan pa'i phyir tshig le'ur byas pa'i dang po 'di bshad do zhes bya bar sbyar ro / /
de nyid bstan pa'i phyir /
gal te rgyu dang rkyen rnams kyi / /
tshogs pa nyid las skye gyur na / /
pha rol po'i tshul gyis 'bras bu'o zhes bya ba smras te /
des ni pha rol po'i gzhung bsnan pa ston te /
grangs can dang /
bye brag pa la sogs pa dag gi grub pa'i mtha' las rgyu dang rkyen rnams kyi tshogs pa nyid las 'bras bu snga na yod pa las skye bar 'dod pas gal te de dag gi tshul gyis rgyu dang rkyen rnams kyi tshogs pa nyid la 'bras bu snga na yod pa nyid las skye bar gyur na'o / /
da ni de mi 'thad par bstan pa'i phyir /
de yang de la yod na /
'o na de lta na /
tshogs la 'bras bu yod na ni / /
ji ltar tshogs pa nyid las skye / /
skye bar mi 'gyur ba nyid de / /
dgag pa mi mthun pa'i skyon du 'gyur ba'i phyir ro zhes bya ba smras te /
yod pa dang skye ba ni mi mthun pa'i phyogs gcig gis gcig 'gog pas dgag pa mi mthun pa'i skyon du 'gyur ba'i phyir ro zhes bya bar dgongs so / /
de nyid bstan pa'i phyir /
gal te yod na ni ci'i phyir skye 'on te skye na ni yod pa zhes bya ba ma yin te /
yod pa zhes bya ba dang skye'o zhes bya ba de dag mi mthun pas bkag pa'i phyir ro zhes bya bar dgongs so zhes bya ba smras te /
tshogs pa nyid de la 'bras bu de yod pa nyid yin na 'bras bu yod pa de ji ltar tshogs pa nyid de las skye bar 'gyur /
ci ste yod kyang yang skye bar 'gyur na ni de lta na de'i skye ba brtag pa don med pa nyid du 'gyur te /
'di ltar yod pa la yang skye bas ci bya /
thug pa med par thal bar yang 'gyur te /
'di ltar nam yang mi skye bar mi 'gyur ba'i phyir ro / /
yang na gal te yod na de skye bar mi 'gyur te zhes bya ba la sogs pas ni pha rol po dag rgyu dang rkyen rnams kyi tshogs pa nyid la 'bras bu snga na yod par rjes su dpog pa'i dam bcas pa la 'bras bu skye ba'i ngo bo nyid brtsal ba'i skyon yod pas mi rung bar ston to / /
de nyid bstan pa'i phyir /
yod pa nyid du rjes su dpog pa nyid kyis yod pa la yang skye ba med pas 'bras bu de'i skye ba bsal ba'i phyir pha rol po dag gi dam bcas pa la 'bras bu chos kyi skye ba'i ngo bo nyid bsal ba'i skyon yod pas /
tshogs la 'bras bu yod na ni / /
ji ltar tshogs pa nyid las skye / /
skye bar mi 'gyur ba nyid de / /
ji skad bstan pa'i skyon du 'gyur ba'i phyir ro zhes bya ba'i tha tshig go zhes bya ba smras te /
dgag pa mi mthun pa'i skyon ji skad bstan pa nyid du 'gyur ba'i phyir ro zhes bya ba'i tha tshig go /
'di skad bstan te /
don dam par 'bras bu yod par ni skye bar mi 'gyur te /
yod pa'i phyir bum pa la sogs pa yod pa bzhin pas de'i phyir brtag pa dang po mi 'thad do zhes bstan te / /
brtag pa gnyis pa mi 'thad par bstan pa'i phyir /
gang dag gi grub pa'i mtha' las rgyu dang rkyen rnams kyi tshogs pa nyid la 'bras bu med par 'dod pa de dag gi phyir 'di bshad de zhes bya ba smras te /
bye brag tu smra ba dang /
mdo sde pa dag gi grub pa'i mtha' las rgyu dang rkyen rnams kyi tshogs pa nyid la 'bras bu snga na med pa las skye bar 'dod pa de dag gi gzhung dgag pa'i phyir tshig le'ur byas pa gnyis pa 'di bshad de zhes bya bar sbyar ro / /
de nyid bstan pa'i phyir /
gal te rgyu dang rkyen rnams kyi / /
tshogs pa nyid las skye gyur na / /
pha rol po'i tshul gyis 'bras bu'o / /
zhes bya ba smras te /
des na pha rol po'i gzhung bstan pa ston te /
bye brag tu smra ba dang /
mdo sde pa la sogs pa dag gi grub pa'i mtha' las rgyu dang rkyen rnams kyi tshogs pa nyid la 'bras bu snga na med pa las skye bar 'dod pas gal te de dag gi tshul gyis rgyu dang rkyen rnams kyi tshogs pa nyid la 'bras bu snga na med pa nyid las skye bar gyur na'o / /
da ni de mi 'thad par bstan pa'i phyir /
de yang khyed don dam par med par ston pas 'o na des na /
tshogs la 'bras bu med na ni / /
ji ltar tshogs pa nyid las skye / /
skye bar mi 'gyur ba nyid de / /
zhes bya ba smras te /
tshogs pa nyid de la 'bras bu de med pa nyid yin na 'bras bu med pa de ji ltar tshogs pa nyid de las skye bar 'gyur /
ci ste med kyang skye bar 'gyur na ni de lta na de skyes na yang med pa nyid du 'gyur te /
skye ba na med pa skyes na ji ltar yod par 'gyur / /
'di ltar ba lang skye ba skyes na rtar mi 'gyur ba bzhin no / /
de nyid bstan pa'i phyir /
med pa nyid du rjes su dpog pa nyid kyis med pa la skye ba med pas 'bras bu de'i skye ba bsal ba'i phyir pha rol po dag gi dam bcas pa la 'bras bu chos kyi skye ba'i ngo bo nyid las bzlog pa'i skyon yod pa'i phyir ro zhes bya bar dgongs so zhes bya ba smras te /
pha rol po dag rgyu dang rkyen rnams kyi tshogs pa nyid la 'bras bu snga na med par rjes su dpog pa'i dam bcas pa la 'bras bu skye ba'i ngo bo nyid las bzlog pa'i skyon yod pa'i phyir mi rung ngo zhes bya bar dgongs so / /
'di skad bstan te /
don dam par 'bras bu med par ni skye bar mi 'gyur te /
med pa'i phyir nam mkha'i me tog la sogs pa med pa bzhin pas de'i phyir brtag pa gnyis pa mi 'thad do zhes bstan to / /
bstan bcos mdzad pas yang ser skya pa dag gi gzhung dgag pa'i phyir /
gang dag gis rgyu dang rkyen rnams kyi tshogs pa nyid la 'bras bu yod par dam bcas pa de dag gi phyir yang bshad pa zhes bya ba la sogs pa smras te /
'dis ni grangs can dag rgyu'i tshogs pa nyid la 'bras bu nus pa'i tshul gyis snga na yod pa las skye bar 'dod pa'i gzhung dgag pa rnam pa gzhan ston to / /
de nyid bstan pa'i phyir /
gal te rgyu dang rkyen rnams kyi / /
tshogs la 'bras bu yod na ni / /
zhes bya ba smras te /
des ni grangs can dag rgyu la 'bras bu snga na yod pa las skye bar 'dod pa'i gzhung bsnan pa ston te /
grangs can dag gi grub pa'i mtha' las rgyu la 'bras bu nus pa'i tshul du snga na yod pa las phyis rkyen gyi mthus gsal ba'i ngo bo nyid du skye bar 'dod pas gal te de dag gi tshul gyis rgyu'i tshogs pa nyid las 'bras bu nus pa'i tshul du snga na yod pa nyid las skye bar gyur na ni /
da ni de mi 'thad par bstan pa'i phyir /
tshogs la gzung du yod rigs na / /
yod pa'i phyir skye ba bzhin du'o zhes bya ba smras te /
de ltar rgyu'i tshogs pa nyid la 'bras bu nus pa'i tshul du snga na yod pa nyid yin na yod pa'i phyir dper na gsal ba'i ngo bo nyid du skyes pa bzhin du rgyu'i tshogs pa nyid la 'bras bu'i nus pa gzung du yod pa'i rigs so / /
de yang med par bstan pa'i phyir / /
tshogs pa nyid la gzung du med / /
yid btud pas kyang ngo zhes bya ba smras te /
rgyu'i tshogs pa nyid la 'bras bu'i nus pa nyid ni yid btud pas brtags na yang gzung du med pa'i phyir de yod pa ma yin no zhes ston to / /
de ltar na 'dis ni tshogs pa nyid las 'bras bu'i chos gzung du med pa nyid yin par bstan to zhes bya bar ni de ltar tshig le'ur byas pa'i rtsa ba tha ma 'dis ni rgyu'i tshogs pa nyid la 'bras bu'i nus pa snga na yod pa ma yin par sgrub pa'i chos gtan tshigs ni gzung du med pa nyid yin par mdo mdzad pas bstan to / /
de nyid kyi tshad ma bstan pa'i phyir /
de'i phyir rjes su dpag pa ni sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya ste /
de la gzung du med pa'i phyir ro / /
gang la gang gzung du med pa de la de yod pa ma yin te /
dper na bum pa la snam bu bzhin no / /
tshogs pa nyid la myu gu yang de bzhin pas de'i phyir sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya'o zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na bum pa gang la snam bu gang gzung du med pa'i bum pa de la snam bu de yod pa ma yin pa de bzhin du tshogs pa nyid gang la myu gu gang gzung du med pa'i tshogs pa nyid de la yang myu gu de yod pa ma yin pas de'i phyir sa bon la sogs pa'i rgyu'i tshogs pa nyid las 'bras bu myu gu zhes bya ba la sogs pa'i nus pa snga na yod pa ma yin par gzung bar bya'o / /
'dir grangs can dag las kha cig phyir zlog par byed de /
ha cang ring ba dang /
ha cang nye ba dang /
dbang po nyams pa dang /
yid nges par mi gnas pa dang /
cha phra ba dang /
bsgribs pa dang /
zil gyis gnon pa dang /
'dra ba /
'dres pa zhes bya ba gzung ba'i gegs su gyur pa dag yod na dngos po yod pa rnams kyang gzung du med pa'i phyir gtan tshigs ma nges pa nyid kyi skyon yod do zhes bya ba ni 'dir grangs can dag las kha cig na re dbu ma pa'i gtan tshigs sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya ste /
de la gzung du med pa'i phyir ro zhes bya ba de ma nges pa nyid yin no zhes phyir zlog par byed pa'i tshig yin te /
'di la grangs can dag gi grub pa'i mtha' rgyud drug cu pa zhes bya ba las dngos po yod kyang dmigs par mi 'gyur ba'i rgyu rnam pa brgyad yod de /
de yang /
ha cang ring phyir nye phyir dang / /
dbang po nyams phyir yid med phyir / /
cha phra phyir dang bsgribs phyir dang / /
zil non phyir dang 'dres phyir ro / /
zhes 'byung ste /
de la ha cang ring ba'i phyir dmigs par mi 'gyur ba ni dper na bya zhig grong 'di nas grong gzhan du 'phur ba mi dmigs kyang de med pa ma yin gyi ha cang thag ring ba'i phyir mi dmigs pa lta bu'o / /
gang ha cang thag ring ba ma yin pa de ci'i phyir mi dmigs she na /
nye phyir dang zhes bya ba smras te /
dper na lhas byin gyi mig la mig sman gnas pa mi dmigs kyang de med pa ma yin gyi /
ha cang thag nye ba'i phyir mi dmigs pa lta bu'o / /
gang ha kyang thag nye ba ma yin pa de ci'i phyir mi dmigs she na /
dbang po nyams phyir zhes bya ba smras te /
dper na slob pas ldongs zhes smras pa'i sgra 'on pas mi thos kyang de med pa ma yin gyi /
dbang po nyams pa'i phyir mi dmigs pa lta bu'o / /
gang dbang po ma nyams pas de ci'i phyir mi dmigs she na /
yid med phyir zhes bya ba smras te /
dper na mda' mkhan gyi nyen kor nas rgyal po'i pho brang bskyod pa na mda' mkhan mda'i las la sems g.yengs pas mi dmigs kyang de med pa ma yin gyi /
yid nges par mi gnas pa'i phyir mi dmigs pa lta bu'o / /
gang yid nges par gnas pa des ci'i phyir mi dmigs she na /
cha phra phyir zhes bya ba smras te /
dper na du ba dang rdul dang khug rna la sogs pa nam mkha' la yan pa dag mi dmigs kyang de med pa ma yin gyi cha phra ba'i phyir mi dmigs pa lta bu'o / /
gang cha phra ba ma yin pa de ci'i phyir mi dmigs she na /
bsgribs phyir dang zhes bya ba smras te /
dper na sab ma dang rtsig pa la sogs pas bsgribs pa'i bum pa la sogs pa dag mi dmigs kyang de med pa ma yin gyi /
bsgribs pa'i phyir mi dmigs pa lta bu'o / /
gang ma bsgribs pa de ci'i phyir mi dmigs she na /
zil non phyir zhes bya ba smras te /
dper na nyi ma'i 'od kyis gza' dang rgyu skar dang skar ma'i 'od zil gyis non pa dag mi dmigs kyang de med pa ma yin gyi /
zil gyis non pa'i phyir mi dmigs pa lta bu'o / /
gang zil gyis ma non pa de ci'i phyir mi dmigs she na /
'dres phyir ro zhes bya ba smras te /
dper na phug ron dang sran chung la sogs pa 'dra ba mang po 'dres pa dag mi dmigs kyang de med pa ma yin gyi /
'dra ba 'dres pa'i phyir mi dmigs pa lta bu'o / /
de ltar 'di na dngos po yod kyang mi dmigs pa'i rgyu rnam pa brgyad kyis gzung du med pa dag mthong bas des re zhig gzung du med pa'i phyir dper na bum pa la snam bu bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya 'am /
'on te gzung du med pa'i phyir dper na ha cang ring ba la sogs pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod pa nyid du gzung bar bya ba ma nges pa'i phyir dbu ma pa'i gtan tshigs de la ma nges pa nyid kyi skyon yod do zhes zer ro / /
grangs can dag las gzhan dag skyon gzhan 'di skad ces smras te zhes bya ba la sogs pas ni grangs can dag las gzhan kha cig na re dbu ma pa'i gtan tshigs gzung du med pa'i phyir ro zhes bya ba de'i don ma nges pa nyid dang ma grub pa nyid yin no zhes zer ba'i skyon gzhan 'dogs pa ston te /
de'i phyir de dag na re dbu ma pa'i gtan tshigs gzung du med pa'i phyir ro zhes bya ba'i gtan tshigs de'i don gang yin /
gal te mngon sum gyis gzung du med pa'i phyir ro zhe na ni ma nges pa nyid de /
dbang po'i de kho na dag mngon sum gyis gzung du med kyang yod pa'i phyir ro zhes zer te /
'di na de kho na nyi shu rtsa lnga dag las blo'i dbang po'i de kho na dag mngon sum gyis gzung du med kyang yod par shes pas des na ci re zhig mngon sum gyis gzung du med pa'i phyir dper na bum pa la snam bu bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya 'am /
'on te mngon sum gyis gzung du med pa'i phyir dper na dbang po'i de kho na dag bzhin du sa bon la sogs pa tshogs pa nyid la 'bras bu myu gu zhes bya ba yod pa nyid du gzung bar bya ba ma nges pa'i phyir gal te dbu ma pa'i gtan tshigs de'i don mngon sum gyis gzung du med pa'i phyir ro zhes bya ba ni ma nges pa nyid yin no / /
gal te rjes su dpag pas gzung du med pa'i phyir ro zhe na ni don ma grub pa nyid de zhes bya bas ni gal te dbu ma pa'i gtan tshigs gzung du med pa'i phyir ro zhes bya ba de rjes su dpag pas gzung du med pa'i phyir ro zhe na ni don ma grub pa nyid de /
'di ltar sa bon la sogs pa rgyu'i tshogs pa nyid las 'bras bu myu gu zhes bya ba la sogs pa'i nus pa yod par rjes su dpag pas gzung du yod pa'i phyir ro zhes zer ba'i gzhung ston to / /
de nyid kyi rjes su dpag pa bstan pa'i phyir /
'di ltar rjes su dpag pa las rgyu ni 'bras bus mi stong bar gzung bar bya ste /
tshad yod pa'i phyir ro / /
gang tshad yod pa des mi stong ste /
dper na 'bras bu'i bdag nyid bzhin no / /
de bzhin du rgyu yang bde ba dang sdug bsngal dang gti mug gsum dang sgra la sogs pa lnga dang gcig la sogs pa rgyu'i tshad kyis na tshad yod pas de'i phyir rgyu ni tshad yod pa'i phyir 'bras bu mi stong pa'i phyir ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na 'bras bu'i bdag nyid lta bu gang tshad yod pa de ni 'bras bu de nyid kyis mi stong pa de bzhin du rgyu yang snying stobs dang /
rdul dang /
mun pa'i rang bzhin gsum gyi 'gyur ba dang /
yan lag bde ba dang /
sdug bsngal ba dang /
gti mug gsum dang /
sgra la sogs pa de tsam lnga dang /
gtso bo zhes bya ba gcig dang /
de dag la sogs pa rang bzhin gyi char gtogs pa'i rgyu tshad yod pas de'i phyir rgyu ni tshad yod pa'i phyir 'bras bus nus pas sa bon mi stong pa sa bon la sogs pa rgyu'i tshogs pa nyid la 'bras bu myu gu zhes bya ba la sogs pa yod pa nyid du rjes su dpag pas gzung du yod pa'i phyir gal te dbu ma pa'i gtan tshigs de rjes su dpag pas gzung du med pa'i phyir ro zhes bya ba yin na ni don ma grub pa nyid do zhes zer ro / /
mngon sum gyi gzung ba nyid ma yin pas mngon sum kho nar gzung du med pa'i phyir ro zhes gtan tshigs khyad par dang bcas pa brjod na yang gtan tshigs kyi don ma nges pa nyid de /
mngon sum gyi gzung ba ma yin pa'i dngos po yang rjes su dpag pas gzung ba nyid yin pa'i phyir ro zhes bya ba ni grangs can dag na re ci ste sangs rgyas pa dag rang gi gtan tshigs gzung du med pa'i phyir ro zhes bya ba de gal te rjes su dpag pas gzung du med pa'i phyir ro zhes bya bar sbyar na don ma grub pa nyid kyi skyon du 'gyur ba de yongs su spang bar 'dod pas /
'dir rang gi gtan tshigs gzung du med pa'i phyir ro zhes bya ba de mngon sum gyi gzung ba nyid ma yin pas mngon sum kho nas gzung du med pa'i phyir ro zhes gtan tshigs khyad par dang bcas pa brjod na yang gtan tshigs de'i don ma nges pa nyid de /
'di ltar 'di na mngon sum gyis gzung ba ma yin pa'i dngos po yul dang dus dang rang bzhin gyis bskal pa dag kyang rjes su dpag pas gzung ba nyid yin par mthong bas des na ci re zhig mngon sum kho nas gzung du med pa'i phyir dper na bum pa la snam bu bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya ba'am /
'on te mngon sum kho nas gzung du med pa'i phyir dper na mngon sum gyi gzung ba ma yin pa'i dngos po yul dang dus dang rang bzhin gyis bskal pa dag rjes su dpag pas gzung ba nyid yin pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod pa nyid du rjes su dpag pas gzung du yod par 'gyur ba ma nges pa'i phyir dbu ma pa mngon sum gyis gzung ba nyid ma yin pas mngon sum kho nas gzung du med pa'i phyir ro zhes gtan tshigs khyad par dang bcas pa brjod na yang gtan tshigs de'i don ma nges pa nyid yin pas mi rung ngo zhes zer ro / /
rnam pa thams cad du gzung du med pa'i phyir ro zhes bya bar gtan tshigs kyi don rtogs na yang de nyid don ma grub pa nyid kyi skyon yod do zhes bya ba ni grangs can dag na re ci ste sangs rgyas pa dag rang gi gtan tshigs gzung du med pa'i phyir ro zhes bya ba de gal te mngon sum gyi gzung ba nyid ma yin pas mngon sum kho nas gzung du med pa'i phyir ro zhes gtan tshigs khyad par dang bcas pa brjod na yang gtan tshigs kyi don ma nges pa nyid kyi skyon du 'gyur ba de yongs su spang bar 'dod pas 'dir rang gi gtan tshigs gzung du med pa'i phyir ro zhes bya ba de mngon sum dang rjes su dpag pa dang tshad ma thams cad kyi rnam pa thams cad du gzung du med pa'i phyir ro zhes bya bar gtan tshigs kyi don rtogs na yang de nyid don ma grub pa nyid kyi skyon yod de /
'di ltar sa bon la sogs pa nyid la 'bras bu myu gu zhes bya ba la sogs pa nus pa'i tshul du snga na yod pa ni rjes su dpag pas gzung du yod pa'i phyir ro zhes zer te /
re zhig de dag ni grangs can dag las gzhan dag dbu ma pa'i gtan tshigs gzung du med pa'i phyir ro zhes bya ba de ma nges pa nyid dang /
ma grub pa nyid yin no zhes zer ba'i tshig yin no // //
bam po drug cu lnga pa /
de skad ces zer ba de'i lan du 'grel pa byed pa nyid kyis /
grangs can dag gi sgrub pa sun dbyung ba dang rang gi gtan tshigs ma nges pa nyid du ma grub pa nyid kyi skyon bsal ba'i phyir /
'dir gzung du med pa kho na'i phyir ro zhes nges par gzung ba'i phyir tha snyad du ha cang thag ring po na gnas pa la sogs pa dag gis ma nges pa nyid ma yin no / /
don dam par ni ha cang thag ring po na gnas pa la sogs pa'i dngos po dag ma grub pa'i phyir ro zhes bya ba smras te /
des ni sngar 'dir grangs can dag las kha cig phyir zlog par byed de /
ha cang ring ba dang ha cang nye ba dang dbang po nyams pa dang /
yid nges par mi gnas pa dang cha phra ba dang bsgribs pa dang zil gyis non pa dang 'dra ba 'dres pa zhes bya ba gzung ba'i gegs su gyur pa dag yod na dngos po yod pa rnams kyang gzung du med pa'i phyir gtan tshigs ma nges pa nyid kyi skyon yod do zhes zer ba'i lan 'debs shing dbu ma pa'i gtan tshigs gzung du med pa'i phyir ro zhes bya ba de tha snyad dang don dam pa gnyi gar yang ma nges pa nyid kyi skyon med pa ston to / /
de la re zhig tha snyad du ni kho bo cag gi gtan tshigs de gzung du med pa kho na'i phyir ro zhes nges par gzung ba'i phyir mngon sum mam rjes su dpag pa zhes bya bar rnam par ma brtags pa sa bon la sogs pa tshogs pa nyid la 'bras bu myu gu zhes bya ba la sogs pa nus pa'i tshul du snga na yod pa ma yin par gzung bar bya ste /
de la gzung du med pa kho na'i phyir ro zhes nges par bzung bas mngon sum gyis gzung du med pa'i mi mthun pa'i phyogs rjes su dpag pas bzung ba lta bu med pa'i phyir ma nges pa nyid ma yin la /
grangs can dag gi dngos po yod kyang mi dmigs pa'i gtan tshigs ha cang ring ba'i phyir dang /
ha cang nye ba'i phyir zhes bya ba la sogs pa de dag nyid kyang ma nges pa nyid yin pas de dag gis kho bo'i gtan tshigs ma nges pa nyid du sgrub par mi nus te /
'di ltar 'di na nyi ma la sogs pa dag ha cang thag ring po na gnas kyang dmigs pa dang /
dri dang ro la sogs pa dag ha cang thag nye ba na gnas kyang dmigs par mthong bas /
des na ci re zhig ha cang ring ba'i phyir dang /
ha cang nye ba'i phyir dper na bya dang mig sman yod kyang mi dmigs pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod kyang mi dmigs pas med pa ma yin par 'gyur ram /
'on te ha cang ring ba'i phyir dang /
ha cang nye ba'i phyir na /
nyi ma la sogs pa dang /
dri dang ro la sogs pa dag yod na dmigs pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa yod na dmigs par 'gyur ba'i rigs na mi dmigs pas yod pa ma yin par 'gyur ba ma nges pas de'i phyir khyed kyi gtan tshigs ha cang ring ba'i phyir dang ha cang nye ba'i phyir zhes bya ba la sogs pa ma nges pa de dag gis kho bo'i gtan tshigs gzung du med pa'i phyir ro zhes bya ba de ma nges pa nyid du sgrub par mi nus pas kho bo'i gtan tshigs ma nges pa nyid ma yin no / /
don dam par ni khyed kyi gtan tshigs ha cang thag ring po na gnas pa zhes bya ba la sogs pa'i dngos po dag ma grub pa'i phyir kho bo'i gtan tshigs gzung du med pa'i phyir zhes bya ba de'i mi mthun pa'i phyogs med pas kho bo'i gtan tshigs ma nges pa nyid ma yin no / /
bde ba dang sdug bsngal dang gti mug gi mtshan nyid la sogs pa rang bzhin pa'i tshad dag kyang ma grub pa'i phyir gtan tshigs kyi don ma grub pa nyid do zhes bya bas ni sngar grangs can dag las gzhan dag skyon gzhan 'di skad ces smras te /
gzung du med pa'i phyir ro zhes bya ba'i gtan tshigs de'i don gang yin /
gal te mngon sum gyis gzung du med pa'i phyir ro zhe na ni ma nges pa nyid de /
dbang po'i de kho na dag mngon sum gyis gzung du med kyang yod pa'i phyir ro / /
gal te rjes su dpag pas gzung du med pa'i phyir ro zhe na ni don ma grub pa nyid de zhes bya bas gal te mngon sum gyis gzung du med pa'i phyir ro zhe na ni ma nges pa nyid de zhes bya bas ni rjes su dpag pas gzung ba nyid yin par sgrub la /
gal te rjes su dpag pas gzung du med pa'i phyir ro zhe na ni don ma grub pa nyid de zhes bya bas ni rjes su dpag pas gzung du yod pa nyid du sgrub cing de'i tshad ma yang 'di ltar rjes su dpag pa las rgyu ni 'bras bus mi stong par gzung bar bya ste /
tshad yod pa'i phyir ro / /
gang tshad yod pa de ni des mi stong ste /
dper na 'bras bu'i bdag nyid bzhin no / /
de bzhin du rgyu yang bde ba dang sdug bsngal dang gti mug gsum dang sgra la sogs pa lnga dang gcig la sogs pa'i rgyu'i tshad kyis tshad yod pas de'i phyir rgyu ni tshad yod pa'i phyir 'bras bu mi stong pa'i phyir ro zhes bya bas bstan pa de'i gtan tshigs tshad yod pa'i phyir ro zhes bya ba'i nye bar sbyar ba'i sbyor ba yang rgyu yang bde ba dang sdug bsngal dang gti mug gsum dang sgra la sogs pa lnga dang gcig la sogs pa'i tshad kyis tshad yod pas zhes bya ba de'i gtan tshigs kyi don ma grub pa nyid du ston te /
grangs can dag gis rgyu'i tshad snying stobs dang rdul dang mun pa'i rang bzhin pa zhes bya ba rang bzhin gyi 'gyur ba 'am /
rang bzhin gyi yan lag bde ba dang sdug bsngal dang /
gti mug gsum dang /
sgra la sogs pa de tsam lnga dang /
gtso bo gcig la sogs pa'i rgyu'i tshad kyis tshad yod par bstan pa de dag kho bo cag gi phyogs la don dam par ma grub pa'i phyir grangs can dag gtan tshigs tshad yod pa'i phyir ro zhes bya ba de'i don ma grub pa nyid yin pas des bsgrub par bya ba'i phyogs rgyu ni 'bras bu mi stong par gzung bar bya ste zhes bya ba de ma grub po / /
tshad kyi gtan tshigs spyir brjod na ni rjes su 'gro ba med de /
'bras bu yang 'bras bu'i bdag nyid kyis stong pa'i phyir ro zhes bya bas ni gal te grangs can dag rgyu dang rang bzhin pa'i tshad kyis tshad yod pa'i phyir ro zhes bya ba'i gtan tshigs de'i don ma grub pa nyid yin pas rang bzhin pa'i tshad btang ste /
tshad yod pa'i phyir ro zhes bya ba'i gtan tshigs de spyir kha dog dang dbyibs dang gnas skabs la sogs pa'i tshad yod pa'i phyir ro zhes brjod na ni gtan tshigs kyi rjes su 'gro ba'i dpe med pas mi rung ste /
sngar grangs can dag gis gang tshad yod pa de ni des mi stong ste /
dper na 'bras bu sa'i bdag nyid bzhin no zhes smras pa'i dpe de don dam par 'bras bu myu gu la sogs pa'i bdag nyid kyis stong pa'i phyir de la kha dog dang dbyibs dang gnas skabs la sogs pa'i tshad med pas dpe'i chos can ma grub pa'i skyon yod pas mi rung ngo / /
de ni tha snyad du yang sa bon la sogs pa tshogs pa nyid la 'bras bu myu gu zhes bya ba la sogs pa nus pa'i tshul du snga na yod pa nyid yin na de las de 'byung bar mi 'gyur ba'i rjes su dpag pas bstan pa'i phyir /
tha snyad du yang gang zhig gang gis mi stong pa de las de 'byung bar mi 'gyur te /
des mi stong pa'i phyir dper na dbyu gu gsum las dbyu gu gsum gyi bdag nyid bzhin pas tha snyad du yang rgyu la 'bras bu snga na yod pa skye bar dam 'cha' na rjes su dpag pas gnod par 'gyur ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na grangs can gyi dbyu gu gsum ni dbyu gu gsum gyi bdag nyid des mi stong pa'i phyir tha snyad du yang de las de 'byung bar mi 'gyur ba de bzhin du gal te sa bon la sogs pa'i rgyu'i tshogs nyid kyang 'bras bu myu gu zhes bya ba la sogs pa'i nus pas mi stong pa'i phyir de las de 'byung bar mi 'gyur bas tha snyad du yang grangs can dag 'dod pa ltar rgyu la 'bras bu snga na yod pa skye bar dam 'cha' na rjes su dpag pas gnod par 'gyur ba'i phyir de ni ma grub po / /
mngon sum gyis gzung ba nyid ma yin pas mngon sum kho nas gzung du med pa'i phyir ro zhes gtan tshigs khyad par dang bcas pa brjod na /
yang gtan tshigs kyi don ma nges pa nyid de zhes gang du gtan tshigs kyi sbyor ba byas pa der yang ma nges pa nyid ma yin te /
ji skad bstan pa'i tshul gyis rjes su dpag pa las de yod pa nyid du bstan par mi nus pa'i phyir dang /
'bras bu snga na yod pa'i skye ba dgag pa bstan pa'i tshul gyis so zhes bya bas ni sngar grangs can dag gis ci ste sangs rgyas pa dag rang gi gtan tshigs gzung du med pa'i phyir ro zhes bya ba de dag la gal te rjes su dpag pas gzung du med pa'i phyir ro zhes bya bar sbyar na don ma grub pa nyid kyi skyon du 'gyur ba de yongs su spang bar 'dod pas 'dir rang gi gtan tshigs gzung du med pa'i phyir ro zhes bya ba de mngon sum gyi gzung ba nyid ma yin pas mngon sum kho nas gzung du med pa'i phyir ro zhes gtan tshigs kyi khyad par dang bcas pa brjod na yang gtan tshigs kyi don ma nges pa nyid de /
mngon sum gyi gzung ba ma yin pa'i dngos po yang rjes su dpag pas gzung ba nyid yin pa'i phyir ro zhes bya ba smras pa'i skabs der gtan tshigs kyi sbyor ba byas pa der yang kho bo cag dbu ma pa'i gtan tshigs khyad par dang bcas pa de skad brjod na yang de'i don ma nges pa nyid ma yin te zhes lan gdab pa ston te /
'di ltar kho bo cag gi sngar de'i phyir rjes su dpag pa ni sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya ste /
de la gzung du med pa'i phyir ro / /
gang la gang gzung du med pa de la de yod pa ma yin te /
dper na bum pa la snam bu bzhin no / /
tshogs pa nyid la myu gu yang de bzhin pas de'i phyir sa bon la sogs pa nyid la 'bras bu myu gu zhes bya ba la sogs pa yod pa ma yin par gzung bar bya'o zhes ji skad bstan pa'i tshul gyis rjes su dpag pa las sa bon la sogs pa tshogs pa nyid las 'bras bu myu gu zhes bya ba la sogs pa nus pa'i tshul du snga na yod pa zhes bya ba de khyed kyis yod pa nyid du bstan par mi nus pa'i phyir khyed kyi gtan tshigs mngon sum gyis gzung ba ma yin pa'i dngos po yang rjes su dpag pas gzung ba nyid yin pa'i phyir ro zhes bya ba de nyid ma nges pa nyid yin pas des kho bo'i gtan tshigs mngon sum kho na gzung du med pa'i phyir ro zhes gtan tshigs khyad par dang bcas pa brjod pa de'i don ma nges pa nyid du bsgrub par mi nus pas kho bo'i gtan tshigs khyad par dang bcas pa de ma nges pa nyid ma yin te /
ci re zhig mngon sum kho nas gzung du med pa'i phyir dper na mngon sum gyi gzung ba ma yin pa'i dngos po yul dang dus dang rang bzhin gyis bskal pa dag rjes su dpag pas gzung ba nyid yin pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa nus pa'i tshul du snga na yod pa mngon sum gyi gzung ba ma yin pa yang rjes su dpag pas gzung ba nyid yin par 'gyur ram /
'on te mngon sum kho nas gzung du med pa'i phyir dper na sngar kho bos ji skad bstan pa'i tshul gyis rjes su dpag pa las de yod pa nyid du bstan par mi nus pa bzhin du sa bon la sogs pa tshogs pa nyid la 'bras bu myu gu zhes bya ba la sogs pa mngon sum gyi gzung ba ma yin pa rjes su dpag pas kyang gzung du med pa nyid du 'gyur ba ma nges pas de'i phyir khyed kyi gtan tshigs mngon sum gyis gzung ba ma yin pa'i dngos po yang rjes su dpag pas gzung ba'i phyir ro zhes bya ba de nyid ma nges pa yin pas des kho bo'i gtan tshigs mngon sum kho nas gzung du med pa'i phyir zhes gtan tshigs khyad par dang bcas pa brjod pa de'i don ma nges pa nyid du bsgrub par mi nus pas kho bo'i gtan tshigs khyad par dang bcas pa de ma nges pa nyid ma yin no / /
gzhan yang skye ba med pa'i rab tu byed pa'i skabs su grangs can dag 'bras bu yod pa skye bar 'dod pa'i gzhung dgag pa bstan pa'i tshul gyis 'bras bu snga na yod pa nyid ma grub pa'i phyir yang kho bo'i gtan tshigs khyad par dang bcas pa ma nges pa nyid ma yin no / /
rnam pa thams cad du gzung du med pa'i phyir ro zhes bya bar gtan tshigs kyi don khas blangs pa'i phyir don ma grub pa nyid ma yin no zhes bya bas ni sngar grangs can dag gis ji ste sangs rgyas pa dag rang gi gtan tshigs gzung du med pa'i phyir ro zhes bya ba de gal te mngon sum gyi gzung ba nyid ma yin pas mngon sum kho nas gzung du med pa'i phyir ro zhes gtan tshigs khyad par dang bcas pa brjod na yang gtan tshigs kyi don ma nges pa nyid kyi skyon du 'gyur ba de yongs su spang bar 'dod pas 'dir rang gi gtan tshigs gzung du med pa'i phyir ro zhes bya ba de mngon sum dang /
rjes su dpag pa dang tshad ma thams cad kyis rnam pa thams cad du gzung du med pa'i phyir ro zhes bya bar gtan tshigs kyi don rtogs na yang de nyid don ma grub pa nyid kyi skyon yod de /
'di ltar sa bon la sogs pa tshogs pa nyid la 'bras bu myu gu zhes bya ba la sogs pa nus pa'i tshul du snga na yod pas ni rjes su dpag pas gzung du yod pa'i phyir ro zhes smras pa'i lan gdab pa ston te /
'di ltar kho bos sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin par gzung bar bya ste /
de la gzung du med pa'i phyir ro zhes smras pa'i gtan tshigs de ni mngon sum dang /
rjes su dpag pa dang /
tshad ma thams cad kyis rnam pa thams cad du gzung du med pa'i phyir ro zhes bya bar gtan tshigs kyi don khas blangs pa'i phyir rjes su dpag pas gzung du yod pa yang ma yin pas kho bo'i gtan tshigs kyi don ma grub pa nyid ma yin no / /
zil gyis ma non pa dang /
rags pa nyid ni med pa ma byung ba las gdod 'byung ba'i phyir 'bras bu snga na med par smra ba yin par thal bar 'gyur ro zhes bya bas sngar grangs can dag na re dngos po yod kyang zil gyis non pa'i phyir dang cha phra ba'i phyir dmigs par mi 'gyur ro zhes zer ba'i gtan tshigs de gnyis rgyu la 'bras bu snga na yod pa las skye ba'i gtan tshigs su mi rung gi 'bras bu snga na med pa las skye bar smra ba'i gzhung yin par thal bar 'gyur ro zhes ston to / /
'di ltar grangs can dag gi gzhung las dper na nyi ma'i 'od kyis gza' dang rgyu skar dang skar ma'i 'od zil gyis non pa dag mi dmigs kyang de med pa ma yin gyi /
zil gyis non pa'i phyir mi dmigs te /
gang gi tshe zil gyis non pa'i rkyen dang bral ba de'i tshe na zil gyis ma non pa'i ngo bo nyid du gsal bar 'byung ba dang /
dper na du ba dang rdul dang khug rna la sogs pa nam mkha' la yan pa dag mi dmigs kyang de med pa ma yin gyi cha phra ba'i phyir mi dmigs te /
gang gi tshe cha phra bar gyur pa'i rkyen dang bral ba de'i tshe na rags pa'i ngo bo nyid du 'byung ba de bzhin du sa bon la sogs pa tshogs pa nyid la 'bras bu myu gu zhes bya ba la sogs pa'i nus pa snga na yod pa yang zil gyis non pa'i phyir ram /
cha phra ba'i phyir mi dmigs par zad kyi de med pa ma yin te /
gang gi tshe zil gyis non pa dang cha phra bar gyur pa'i rkyen dang bral ba de'i tshe zil gyis ma non pa dang /
rags pa nyid gsal ba'i ngo bo nyid du 'byung ngo zhes bya bar sgrub pas de ltar na zil gyis ma non pa dang rags pa nyid snga na zil gyis non pa dang cha phra ba'i gnas skabs na med pa phyis zil gyis ma non pa dang /
rags pa nyid kyi rkyen las byung ba yin pas med pa ma byung ba las byung ba'i phyir de ni grangs can dag rgyu la 'bras bu snga na yod pa las skye bar 'dod pa'i gtan tshigs su mi rung gi /
sangs rgyas pa dag 'bras bu snga na med pa ma byung ba las 'byung bar smra ba'i gzhung yin par thal bar 'gyur ro / /
rgyu la 'bras bu yod pa nyid yin yang zil gyis non pa'i phyir dang cha phra ba'i phyir gzung du med do zhes smra ba dag gi tshig kyang rgyu la 'bras bu yod pa zil gyis non pa dang /
cha phra ba nyid yin par bstan dka' ba'i phyir de yang rigs pa ma yin no zhes bya bas ni grangs can dag gi gzhung las sa bon la sogs pa tshogs pa nyid la 'bras bu myu gu zhes bya ba la sogs pa nus pa'i tshul du snga na yod pa nyid yin yang dper na nyi ma'i 'od zer gyis gza' dang rgyu skar dang skar ma'i 'od zil gyis non pa dag mi dmigs kyang med pa ma yin pa dang /
dper na du ba dang rdul dang khug rna la sogs pa nam mkha' la yan pa dag mi dmigs kyang de med pa ma yin pa bzhin no zhes smras pa dag gi tshig kyang rgyu la 'bras bu nus pa'i tshul du snga na yod pa zil gyis non pa dang cha phra ba nyid yin par rjes su dpag pa gang gis kyang bstan dka' ba'i phyir de yang rigs pa ma yin no zhes bstan to / /
grangs can dag las gang dag 'bras bu snga na yod pa zhes bya ba de'i don skye ba'i sngon rol na med pa ma yin la 'bras bu'i bdag nyid gsal bar yod pa ma yin pa nyid skye'o zhes zer ba de dag dgag pa yang snga ma bzhin du rgyas par bya'o zhes bya bas ni grangs can nus pa gsal bar smra ba dag gi gzhung las rgyu la 'bras bu snga na yod pa zhes bya ba'i don ni skye ba'i sngon rol ma skyes pa'i dus na dper na til la til mar snga na yod pa bzhin du rgyu la 'bras bu nus pa'i tshul du snga na yod pa yin la skye ba zhes bya ba'i don ni dper na til mar gyi bdag nyid snga na gsal bar yod pa ma yin pa nyid phyis brdung ba dang btsir ba la sogs pa'i rkyen gyis gsal ba'i bdag nyid du skye ba bzhin du 'bras bu myu gu zhes bya ba la sogs pa'i bdag nyid snga na gsal bar yod pa ma yin pa nyid kyang phyis bskyed pa dang bskyang ba la sogs pa'i rkyen gyis gsal ba'i bdag nyid du skye ba yin pas des na rgyu la 'bras bu snga na nus pa'i tshul du yod pa phyis rkyen gyis gsal ba'i bdag nyid du skye'o zhes zer ba de dag dgag pa yang snga ma bzhin du rgyas par bya ste /
rgyu la 'bras bu nus pa'i tshul du snga na yod pa bstan par mi nus pa'i phyir 'bras bu snga na yod par smra ba ma grub la /
gsal ba sngon ma byung ba las byung ba'i phyir 'bras bu snga na med par smra ba grub po zhes bya bar sbyar ro / /
'dir bstan bcos mdzad pas yang rang gi sde pa dag gi gzhung dgag pa'i phyir /
de bzhin du 'bras bu snga na med par smra ba dag gi phyir yang bshad pa zhes bya ba la sogs pa smras te /
'dis ni bye brag [(]du [,]tu [)]smra ba dang mdo sde pa dag rgyu'i tshogs pa nyid la 'bras bu snga na med pa las skye bar 'dod pa'i gzhung dgag pa rnam pa gzhan ston to / /
de nyid bstan pa'i phyir /
gal te rgyu dang rkyen rnams kyi / /
tshogs la 'bras bu med na ni / /
zhes bya ba smras te /
des ni bye brag tu smra ba dang mdo sde pa dag gi rgyu la 'bras bu snga na med pa las skye bar 'dod pa'i gzhung bsnan pa ston te /
bye brag tu smra ba dang /
mdo sde pa dag gi grub pa'i mtha' las rgyu la 'bras bu snga na med pa las phyis rkyen gyi mthus skye bar 'dod pas de dag gi tshul gyis rgyu'i tshogs pa nyid la 'bras bu snga na med pa nyid las skye bar gyur na'o / /
da ni de mi 'thad par bstan pa'i phyir /
rgyu rnams dang ni rkyen dag kyang / /
rgyu rkyen ma yin mtshungs par 'gyur / /
'bras bu stong pa'i phyir ro zhes bya ba smras te /
yang 'jig rten 'di na rgyu dang rkyen zhes bya bar tha snyad gdags pa ni rgyu dang rkyen rnams rten cing 'brel par 'byung ba'i tshul gyis 'di yod pas 'di 'byung la /
'di skyes pa'i phyir 'di skye ba zhes bya ba lta bus rgyu yang 'bras bus mi stong la /
'bras bu yang rgyus bskyed par bya ba yin na gal te pha rol po dag 'dod pa ltar rgyu dang rkyen rnams kyi tshogs pa nyid la 'bras bu med par gyur pa de lta na rgyu dang rkyen rnams 'bras bus stong pa'i phyir tha snyad du rgyu rnams dang rkyen dag ces brjod pa de dag kyang rigs mi mthun pa'am /
med pa pa dag gis rgyu dang rkyen ma yin par btags pa dag dang mtshungs pa'i skyon du thal bar 'gyur bas de ni rigs pa ma yin no zhes ston to / /
de'i phyir da ni rgyu dang rkyen rnams kyi mtshan nyid ji lta bu yin pa dang /
rgyu dang rkyen ma yin pa rnams kyi mtshan nyid ji lta bu yin pa'i khyad par bstan par bya ste /
de la re zhig rgyu dang rkyen rnams kyi mtshan nyid kyi khyad par bstan pa'i phyir /
ci ste rgyu dang rkyen rnams la khyad par ci yod ce na zhes bya ba smras so / /
de la re zhig rgyu'i mtshan nyid ni de 'ba' zhig skyed kyi gzhan mi skyed pa'i phyir /
thun mong ma yin pa dang rgyu'i bdag nyid rnam pa mang po ma yin pa'i phyir /
gcig pa dang /
gang gi phyir myu gu skyed pas sa bon rang gi don byas par 'gyur ba de'i phyir /
rang gi don byed pa dang sa bon 'gags ma thag tu myu gu skye bar 'gyur bas /
de ma thag pa dang rigs mthun pa nyid skyed pa'i phyir /
cha mnyam pa skyed pa ste de dag la sogs pa dag ni rgyu'i mtshan nyid yin par rig par bya'o / /
de bzhin du rkyen rnams kyi mtshan nyid ni de las bzlog pa ste /
de 'ba' zhig mi skyed kyi gzhan yang skyed pa'i phyir /
thun mong dang rkyen gyi bdag nyid rnam pa mang ba'i phyir du ma dang gang gi phyir rgyu gzhan gyi rgyud gso ba'i phyir gzhan gyi don byed pa dang rkyen rnams 'gags ma thag tu myu gu skye bar mi 'gyur bas thag ring ba dang rigs mi mthun pa dag kyang skyed pa'i phyir /
cha mi nyams pa skyed pa de /
de dag la sogs pa dag ni rkyen rnams kyi mtshan nyid yin par rig par bya'o / /
rgyu dang rkyen ma yin pa rnams kyi mtshan nyid ni /
rgyu dang rkyen rnams kyi mtshan nyid ji skad bstan pa de dag las bzlog pa yin no / /
da ni yang 'jig rten 'di na rgyu dang rkyen rnams dang rgyu dang rkyen ma yin pa rnams zhes tha snyad gdags pa'i tshul ni de lta bu yin na gal te pha rol po dag 'dod pa ltar rgyu dang rkyen rnams kyi tshogs pa nyid la 'bras bu med par gyur na de lta na rgyu dang rkyen rnams 'bras bus stong pa'i phyir tha snyad du rgyu rnams dang rkyen dag ces brjod pa de dag kyang rigs mi mthun pa 'am med pa dag gi rgyu dang rkyen ma yin par btags pa dag dang mtshungs pa'i skyon du thal bar 'gyur bas bsgrub par bya ba dang sgrub pa'i chos bstan pa'i phyir /
rgyu rkyen ma yin mtshungs par 'gyur / /
zhes bya ba 'dis ni rgyu dang rkyen rnams kyi chos 'bras bu skyed pa ma yin pa nyid dang 'bras bus stong pa nyid yin par bstan pas zhes bya ba smras te /
tshig le'ur byas pa'i rtsa ba tha ma 'dis ni gal te pha rol po dag 'dod pa ltar rgyu dang rkyen rnams kyi tshogs pa nyid la 'bras bu med pa yin na bdag cag sangs rgyas pa dag gis /
kun rdzob kyi tha snyad du rgyu dang rkyen rnams zhes brjod pa de dag kyang rgyu dang rkyen rnams ma yin par thal ba'i skyon du 'gyur bar bsgrub par bya ba dang sgrub pa'i chos ni rgyu dang rkyen rnams 'bras bu bskyed pa ma yin pa nyid dang /
'bras bu stong pa nyid yin par go rims bzhin du bstan pas so / /
de nyid bstan pa'i phyir /
'dir 'bras bu snga na med par smra ba dag gi phyogs la skabs kyi don la phan pa'i rjes su dpag pa gsal ba 'di lta bu mngon te zhes bya ba smras te /
'dir bye brag tu smra ba dang /
mdo sde pa dag la sogs pas sa bon la sogs pa tshogs pa nyid la 'bras bu myu gu zhes bya ba la sogs pa snga na med pa las don dam par skye ba yod par smra ba dag gi phyogs la dbu ma pas rgyu dang rkyen rnams 'bras bus stong pa'i phyir 'bras bu skyed pa ma yin pas rgyu dang rkyen rnams kyang rgyu rkyen ma yin pa dag dang mtshungs par thal ba'i skyon du 'gyur ro zhes bsgrub pa'i skabs kyi don la phan pa'i rjes su dpag pa gsal ba 'di lta bu mngon te zhes bya bar sbyar ro / /
skabs kyi don la phan pa'i rjes su dpag pas gsal ba de nyid bstan pa'i phyir /
don dam par sa bon la sogs pa rgyu dang rkyen rnams ni 'bras bu skyed pa ma yin pa nyid yin par shes par bya ste /
'bras bu stong pa nyid yin pa'i phyir dper na rgyu dang rkyen ma yin pa dag bzhin no zhes smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rigs mi mthun pa'am med pa pa dag gis rgyu dang rkyen ma yin par btags pa dag ni 'bras bu stong pa nyid yin pa'i phyir don dam par 'bras bu skyed pa ma yin pa nyid yin par shes par bya ba de bzhin du sa bon la sogs pa rgyu dang rkyen rnams kyang 'bras bus stong pa nyid yin pa'i phyir don dam par 'bras bu skyed pa ma yin pa nyid yin par shes par bya ste /
des na gal te sa bon la sogs pa rgyu dang rkyen rnams don dam par 'bras bus stong pa nyid yin pa'i phyir 'bras bu skyed pa ma yin pa nyid yin na bdag cag sangs rgyas pa dag gis /
kun rdzob kyi tha snyad du rgyu dang rkyen rnams zhes bya ba de dag kyang rgyu dang rkyen rnams ma yin par thal ba'i skyon du 'gyur bas sa bon la sogs pa tshogs pa nyid la 'bras bu myu gu zhes bya ba la sogs pa yod pa ma yin pa las skye bar 'dod pa de rigs pa ma yin no / /
gal te 'bras bu ni rgyu dang rkyen rnams kyis bskyod par bya ba nyid yin te /
rgyu dang rkyen nges pa nyid las 'bras bu skye ba'i phyir ro zhe na zhes bya ba ni pha rol po dag sngar dbu ma pas gal te sa bon la sogs pa tshogs pa nyid la 'bras bu myu gu zhes bya ba la sogs pa dag yod pa ma yin pa ma yin na de dag 'bras bu stong pa nyid yin pa'i phyir rgyu dang rkyen rnams kyang rgyu dang rkyen ma yin pa dag dang mtshungs par thal ba'i skyon du 'gyur ro zhes bshad pa de la phyir bzlog pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
de dag na re 'di ltar rgyu dang rkyen nges pa dag mthong ste /
nas kyi sa bon las kyang nas kyi myu gu nyid skye'i 'bras kyi myu gu mi skye la /
rgyu spun dag las kyang snam bu nyid 'byung gi bum pa mi 'byung bas de ltar gang gi phyir rgyu dang rkyen nges pa nyid las 'bras bu skye ba de'i phyir 'bras bu ni rgyu dang rkyen rnams kyis bskyed par bya ba yin pas rgyu dang rkyen nges pa rnams 'bras bus mi stong pa'i phyir /
rgyu dang rkyen rnams rgyu dang rkyen ma yin pa dag dang mtshungs par thal ba'i skyon du mi 'gyur ro zhes zer ro / /
de skad ces zer ba de'i lan du 'dir 'grel pa byed pa nyid kyis /
des kyang mi nus te /
rjes su 'gro ba med pa'i phyir dang /
brgal zhing brtags pa mtshungs par nye bar gnas pa'i phyir ro zhes bya ba smras te /
pha rol po dag gi gtan tshigs rgyu dang rkyen nges pa nyid las 'bras bu skye ba'i phyir ro zhes bya ba des kyang rgyu dang rkyen 'bras bus stong pa rnams rgyu dang rkyen ma yin pa dag dang mtshungs par thal bar 'gyur ba'i skyon bzlog par mi nus te /
ci'i phyir zhe na /
pha rol po dag la rgyu dang rkyen rnams 'bras bus stong yang /
don dam par rgyu dang rkyen nges pa nyid las 'bras bu skye ba'i phyir /
rgyu dang rkyen ma yin pa dag dang mtshungs par thal ba'i skyon du mi 'gyur te /
dper na che ge mo zhig bzhin no zhes gtan tshigs kyi rjes su 'gro ba'i dpe med pa'i phyir dang /
gal te rgyu dang rkyen nges pa nyid las 'bras bu skye bar rtogs na rgyu dang rkyen rnams kyi tshogs pa nyid la 'bras bu de yod pa'am /
med pa las skye bar 'gyur grang na /
gnyi ga las kyang de'i skye ba mi 'thad de /
sngar /
gal te rgyu dang rkyen rnams kyi / /
tshogs pa nyid las skye 'gyur na / /
tshogs la 'bras bu yod na ni / /
ji ltar tshogs pa nyid las skye / /
gal te rgyu dang rkyen rnams kyi / /
tshogs pa nyid las skye 'gyur na / /
tshogs la 'bras bu med na ni / /
ji ltar tshogs pa nyid las skye / /
zhes bstan pa dag dang brgal zhing brtag pa mtshungs par nye bar gnas pa'i phyir des kyang mi nus so / /
gal te nas kyi sa bon las nas kyi myu gu skye bar mthong bas mthong ba la gtan tshigs kyi don med do zhe na zhes bya ba ni /
pha rol po dag na re /
gang gi tshe mngon sum nyid du nas kyi sa bon las nas kyi myu gu skye'i /
'bras kyi myu gu mi skye ba de'i tshe mngon sum la gtan tshigs kyi tshig gi don med pas de la gtan tshigs btsal mi dgos so zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis tha snyad kyi khongs su gtogs pa'i blos myu gu skye ba dang /
de bzhin du rgyu dang rkyen nges pa dang 'bras bu skye bar mthong ba ni bden no / /
don dam par ni ma mthong ste /
don dam par de'i skye ba ma grub pa'i phyir ro zhes bya ba smras te /
kun rdzob kyi tha snyad kyi khongs su gtogs pa'i blos myu gu skye bar mthong ba dang /
rgyu dang rkyen nges par mthong ba la 'bras bu nges par skye bar mthong ba ni bden no / /
don dam par gang nges par snang ba de yang rgyu dang rkyen rnams las 'bras bu yod na 'thad kyi /
med na mi 'thad kyi de'i phyir pha rol po dag 'dod pa ltar /
rgyu dang rkyen rnams kyi tshogs pa nyid las 'bras bu skye'o zhes bya ba de don dam par ma grub pa'i phyir gal te rgyu dang rkyen rnams la 'bras bu med na rgyu dang rkyen ma yin pa dag dang mtshungs par thal ba'i skyon du 'gyur bas de'i phyir med pa mi skye'o zhes smra'o / /
de'i phyir de ltar yongs su brtags na 'bras bu 'grub pa mi 'thad pas 'bras bu 'grub pa'i rgyu yin pa'i phyir ro zhes bya ba'i gtan tshigs kyi don ma grub pa nyid dang rjes su 'gro ba yang med do zhes bya ba ni mjug bsdu ba dang tshad ma'i 'bras bu yin te /
de ltar yongs su brtags na bye brag pa dang grangs can dag rgyu dang rkyen rnams kyi tshogs pa nyid la 'bras bu snga na yod pa las skye ba dang /
bye brag tu smra ba dang /
mdo sde pa dag rgyu dang rkyen rnams kyi tshogs pa nyid la 'bras bu snga na med pa las skye bar 'dod pa'i phyogs gnyis ka la 'bras bu 'grub pa mi 'thad pas sngar pha rol po dag na re don dam par dus ni yod pa kho nar shes par bya ste /
'bras bu 'grub pa'i rgyu yin pa'i phyir ro zhes zer ba'i gtan tshigs kyi don ma grub pa nyid dang gtan tshigs kyi rjes su 'gro ba'i dpe yang med pas pha rol po'i sgrub pa ma grub bo / /
yang gzhan yang 'bras bu snga na med par smra ba rnams kyi rgyus 'bras bu la rgyu byin nas 'gag par 'gyur ram /
'on te ma byin par 'gag par 'gyur zhes bya bas ni yang na gzhan yang bye brag tu smra ba dang mdo sde pa dag gi lung las rgyus 'bras bu skyed par byed do zhes 'byung ba de rgyus 'bras bu la rgyu byin nas 'gag par 'gyur ram /
'on te ma byin par 'gag par 'gyur zhes brtags pa rnam pa gnyis ston to / /
des cir 'gyur zhes bya ba ni pha rol po dag gi 'dri ba'i tshig yin no / /
de la re zhig brtags pa dang po mi 'thad par bstan pa'i phyir /
gal te rgyus ni 'bras bu la / /
rgyu byin nas ni 'gag 'gyur na / /
gang byin pa dang gang 'gags pa'i / /
rgyu yi bdag nyid gnyis su 'gyur / /
zhes bya ba smras te gal te rgyus 'bras bu la rang gi nus pa phul nas 'gag par 'gyur na gang byin pa dang gang 'gag pa'i rgyu'i bdag nyid gnyis su 'gyur bas de ni tha snyad du yang mi 'dod do / /
de nyid bye brag tu bshad pa bstan pa'i phyir /
gal te rgyus 'bras bu la rgyu'i nus pa phul nas 'gag par 'gyur na gang byin pa dang gang 'gag pa'i rgyu'i bdag nyid gnyis su 'gyur te /
byin pa dang 'gag pa'i rgyu'i bdag nyid tha dad pa'i phyir ro / /
de ni tha snyad du yang mi 'dod do zhes bya ba smras so / /
da ni yang 'jig rten na rgyu dang 'bras bur 'brel pa'i tshul ni rten cing 'brel par 'byung ba'i 'bras bu la sogs pa grogs byed pa'i rkyen khams drug la sogs pas phan btags na 'bras bu skyed par nus pa yin pas de'i rkyen gyis kun rdzob tu 'bras bu skye bar 'gyur ba yin na gal te pha rol po dag 'dod pa ltar rgyu dang rkyen rnams kyi tshogs pa nyid la kun rdzob tu yang 'bras bu snga na med par 'gyur na rgyus nus pa dbul zhing bzhag pa'i khyad par gyi gzhi med pa la nus pa dbul du mi rung bas rgyus 'bras bu la rgyu byin nas 'gag par 'gyur ba mi 'thad par bstan pa'i phyir /
'di ltar rten cing 'brel par 'byung ba'i rgyu ni 'bras bu la sogs pa grogs byed pas phan btags na 'bras bu skyed par nus pa yin pas de'i rkyen gyis 'bras bu skye bar 'gyur ba yin na 'bras bu med pa bzhag pa'i khyad par gyi gzhi med pa la nus pa dbul du mi rung ngo zhes bya ba smras so / /
de ltar rgyus 'bras bu la nus pa phul nas 'gag par 'gyur ba ma yin pas chos thams cad la rgyu 'bras bu'i gnas su 'pho ba med par bstan pa'i phyir /
de'i phyir 'du byed rnams la 'pho ba med de 'dra ba las de ltar 'khrul lo zhes bya ba smras te /
de'i phyir 'phags pa srid pa 'pho ba la sogs pa'i mdo las /
'jig rten 'di nas 'jig rten pha rol du 'ga' yang 'gro bar mi 'gyur te /
kun rdzob tu shi 'pho dang skye bar mngon pa ni skad cig ma'i rgyun 'dra ba las de ltar 'khrul te rgyu dang gzugs brnyan bzhin no zhes gsungs so / /
nyan thos kyi theg pa las kyang dper na 'jim pa'i gong bu legs par byas pa las rgyas btab pa'i 'bur snang ba ni rgya nyid der 'phos pa med mod kyi 'dra ba'i rgyun gyis 'bur gyi gzugs brnyan snang ba bzhin du sems kyang de bzhin no zhes 'byung ngo / /
de'i phyir slob dpon gyi zhal snga nas kyi rten cing 'brel par 'byung ba'i snying po las kyang 'gro ba thams cad rgyu dang 'bras bu ste /
'di la sems can zhes bya ba gzhan gang yang med do / /
chos stong pa kho na dag las stong pa'i chos rnams 'byung ste /
rgya dang me long dang shel sgong dang kha don dang skyur gyi dpes phung po'i nying mtshams sbyor ba la 'pho ba med par mkhas pa rnams kyis rtogs par bya'o zhes gsungs pa rgyus 'bras bu la rgyu byin nas 'gag par 'gyur ba ma yin par shes par bya'o / /
da ni brtag pa gnyis pa mi 'thad par bstan pa'i phyir /
'on te ma byin par 'gag par 'gyur na /
de ltar na /
gal te rgyus ni 'bras bu la / /
rgyu ma byin par 'gag 'gyur na / /
rgyu 'gag pa na skyes pa yi / /
'bras bu de ni rgyu med 'gyur / /
zhes bya ba smras te /
gal te rgyus 'bras bu la rang gi nus pa ma phul bar 'gag par 'gyur na rgyu 'gag pa na skyes pa'i 'bras bu de rgyu med pa las 'byung bar 'gyur bas de yang tha snyad du mi 'dod do / /
de nyid kyi bye brag tu bshad pa bstan pa'i phyir /
'bras bu rgyu med pa las 'byung bar ni mi 'dod pas zhes bya ba smras so / /
de nyid kyi tshad ma bstan pa'i phyir /
de'i phyir yang rgyu 'gag pa ni 'bras bu skyed par mi byed de /
'gag pa'i phyir 'gags nas yun ring du lon pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'gags nas yun ring du lon pa ni 'gag pa'i phyir 'bras bu skyed par mi byed pa de bzhin du rgyu 'gags ma thag pa yang 'gag pa'i phyir 'bras bu skyed par mi byed do / /
'di la 'gal bar sgrub pa med pas don 'di gzhan la bstan par bya mi dgos so zhes bya ba ni 'bras bu rgyu med pa las 'byung bar mi 'dod pa 'di la gzhan dag 'gal bar sgrub pa med pas don 'di la brgal ba dang lan gdab pa dag gzhan la bstan par bya mi dgos so zhes bya ba'i tha tshig go / /
gal te tshogs pa nyid dang lhan cig skye bzhin pas 'bras bu skyed par byed de /
dper na mar me dang 'od bzhin no zhes bya ba ni pha rol po dag na re 'bras bu ma skyes pas rgyu'i nus pa 'dzin par mi nus pa dang rgyu dang 'gal bas 'bras bu skyed par mi byed pa ni bden mod kyi /
'on kyang 'bras bu dang rgyu dang rkyen gyi tshogs pa nyid lhan cig skye bzhin pas 'bras bu skyed par byed de /
dper na mar me dang 'od gnyis dus gcig pa nyid yin yang rgyu dang 'bras bu nyid yin pa bzhin du skyed pa dang bskyed pa dag kyang de bzhin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de'i phyir bshad pa /
gal te tshogs dang lhan cig tu / /
'bras bu yang ni skye 'gyur na / /
skyed pa dang ni gang bskyed pa / /
dus gcig par ni thal bar 'gyur / /
zhes bya ba smras te /
gal te tshogs pa nyid dang lhan cig tu 'bras bu skye bar gyur na de lta ni skyed pa dang gang bskyed pa dag dus gcig par thal ba'i skyon du 'gyur bas de yang mi 'dod do / /
de nyid bye brag tu bshad pa bstan pa'i phyir /
skyed pa dang bskyed pa pha dang bu lta bu dag dus gcig du 'byung ba nyid de ni mi 'dod do zhes bya ba smras so / /
'o na ji ltar 'dod ce na /
dus tha dad pa nyid du'o zhes bya bas ni kun rdzob tu rgyu ni snga la 'bras bu ni 'phyi ba'i tshul gyis sngon ma byung ba las 'byung ba nyid du 'dod do zhes bstan to / /
skyed pa dang bskyed pa nyid dag la rgyu dang 'bras bu dag yod pas de'i rjes su dpag par nus te zhes bya bas ni rgyu dang 'bras bu dag dus gcig tu mi 'byung ba'i rjes su dpag pa ston to / /
de'i phyir /
'bras bu dang tshogs pa nyid ni lhan cig mi skye ste /
bskyed pa dang skyed pa yin pa'i phyir dper na bu dang pha bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bu dang pha ni bskyed pa dang skyed pa yin pa'i phyir lhan cig mi skye ba de bzhin du 'bras bu dang tshogs pa nyid kyang bskyed pa dang skyed pa yin pa'i phyir lhan cig mi skye'o / /
tshogs pa snga ma'i dbang gis mar me 'od dang bcas pa tha snyad par 'byung ba'i phyir mar me dang 'od dag rgyu dang 'bras bu'i dngos po ma yin te /
dgag pa rgyas par sngar bstan pa'i phyir de ni bzang po ma yin no zhes bya ba ni sngar pha rol po dag na re dper na mar me dang 'od gnyis dus gcig pa nyid yin yang rgyu dang 'bras bu nyid yin pa bzhin du skyed pa dang bskyed pa dag kyang de bzhin no zhes zer ba'i dpe mar me dang 'od dag rgyu dang 'bras bu yang ma yin la /
lhan cig dang lhan cig ma yin par yang mi 'grub par ston te /
mar me dang 'od dag ni 'bru mar dang snying po dang kong bu la sogs pa snga ma'i dbang gis mar me 'od dang bcas pa tha snyad du 'byung ba'i phyir mar me dang 'od dag rgyu dang 'bras bu'i dngos po yang ma yin la /
de dag lhan cig dang lhan cig ma yin par yang mi 'grub par dgag pa yang sngar 'dod chags dang chags pa brtag pa'i skabs su /
de ltar 'dod chags chags pa dag /
lhan cig lhan cig min mi 'grub / /
'dod chags bzhin du chos rnams kun / /
lhan cig lhan cig min mi 'grub / /
ces rgyas par bstan zin pa'i phyir mar me dang 'od dag rgyu dang 'bras bu yin pa dang /
de dag lhan cig tu 'byung ba bzhin du bskyed pa dang skyed pa dag lhan cig nyid du 'byung bar 'dod pa de ni bzang po ma yin no / /
gang dag 'bras bu sngar skyed pa nyid tshogs pa nyid kyis gsal bar byed do zhes zer ba de dag gi phyir 'dir bshad de zhes bya ba ni grangs can dag las nus pa dang gsal ba smra ba dag gi gzhung las rgyu la 'bras bu nus pa'i tshul du snga na yod pa nyid phyis rkyen gyi tshogs pa nyid kyis gsal bar byed de /
dper na mun khung na bum pa snga na yod pa nyid mar mes gsal bar byed pa bzhin no zhes zer ba de dag gi gzhung dgag pa'i phyir tshig le'ur byas pa 'og ma 'di bshad de zhes ston to / /
de nyid bstan pa'i phyir /
gal te tshogs pa'i snga rol du / /
'bras bu skyes par gyur na ni / /
gal te rgyu dang rkyen rnams kyi tshogs pa nyid kyi snga rol du rgyu dang rkyen de dag med par 'bras bu de yod par gyur na'o zhes bya ba smras te /
des ni pha rol po dag gi gzhung bsnan pa bstan te grangs can dag las nus pa dang gsal ba smra ba dag gi gzhung las rgyu la 'bras bu nus pa'i tshul du snga na yod pa nyid phyis rkyen gyi tshogs pa nyid kyis gsal bar byed do zhes 'byung ba ltar gyur na'o / /
da ni de mi 'thad par bstan pa'i phyir /
de lta na /
rgyu dang rkyen rnams med pa yi / /
'bras bu rgyu med 'byung bar 'gyur / /
de yang mi 'dod de zhes bya ba smras te /
gal te rgyu dang rkyen rnams kyi tshogs pa nyid kyi snga rol du rgyu dang rkyen de dag med par 'bras bu de yod par gyur na de lta na rgyu dang rkyen rnams med pa'i snga rol du skyes pa'i 'bras bu de rgyu med pa las byung ba'i skyon du thal bar 'gyur bas de yang mi 'dod do / /
de'i phyir kho bo cag la 'bras bu yod pa nyid du bsgrub par bya'i /
gsal ba yod pa nyid du ni /
rjes su dpag par mi bya ste / /
gsal ba'i lan btab zin pa'i phyir / /
zhes bya bas ni 'di skad bstan te /
de ltar 'bras bu rgyu med pa las byung ba de ni su yang mi 'dod pas khyed cag 'bras bu 'grub pa'i rgyu yin pa'i phyir ro zhes bya ba'i gtan tshigs kyis don dam par dus ni yod pa kho nar shes par bya ste zhes sgrub pa de'i phyir kho bo cag la khyed kyis don dam par 'bras bu 'grub pa yod pa nyid du bsgrubs na khyed kyi gtan tshigs kyi don 'grub kyang srid kyi /
khyed kyi gsal ba yod pa nyid du ni da rjes su dpag par mi bya ste /
kho bo cag gis gsal ba sngar bkag zin pa'i phyir ro zhes bstan to / /
des na nus pa yod ces bya ba ni rgyu med pa las byung ba'i skyon du thal bar 'gyur bas mi 'dod la /
gsal ba ni sngar bkag zin pas grangs can dag 'bras bu nus pa'i tshul du sngar skyes pa nyid rkyen gyi tshogs pa nyid kyis gsal bar byed do zhes zer ba'i gzhung ma grub po zhes bya bar sbyar ro / /
grangs can dag las gzhan dag gis smras pa /
rgyu nyid 'gag pa 'bras bu'i bdag nyid du gnas so zhes bya bas ni grangs can dag la yongs su 'gyur bar smra ba dag 'bras bu 'grub pa yod par sgrub pa'i gzhung yin te /
de dag na re dper na 'o ma nyid 'gag pa zho'i bdag nyid du yongs su 'gyur zhing gnas pa de bzhin du rgyu nyid 'gag pa 'bras bu'i bdag nyid du yongs su 'gyur zhing gnas pas 'bras bu 'grub pa yod pa'i phyir kho bo cag gi gtan tshigs kyi don ma grub pa nyid kyi skyon med do zhes zer ro / /
de skad ces zer ba de dag gi yang gal te rgyus rgyu'i ngo bo nyid yongs su ma spangs pa 'gag pa 'bras bu'i bdag nyid du gnas sam /
'on te rgyus rgyu'i ngo bo nyid yongs su spangs pa'i 'gag pa 'bras bu'i bdag nyid du gnas par rtog grang na /
gnyi ga yang mi 'thad par ston to / /
de la re zhig brtag pa dang po mi 'thad par bstan pa'i phyir /
de dag gi yang gal te rgyus rgyu'i ngo bo nyid yongs su ma spangs pa 'gag pa 'bras bu'i bdag nyid du gnas so zhe na ni /
gal te rgyu 'gag 'bras bu na / /
rgyu'i bdag nyid yin par 'dod na'o / /
zhes bya ba smras te /
des ni brtag pa dang po'i pha rol po'i gzhung bsnan pa bstan te /
gal te rgyus rgyu'i ngo bo nyid yongs su ma spangs pa 'gag pa 'bras bu'i bdag nyid du gnas so zhes bya ba de de'i tshe yang rgyu'i bdag nyid yin par 'dod na'o / /
da ni de mi 'thad pa bstan pa'i phyir / /
de lta na rgyu ni kun du 'pho bar 'gyur / /
ngo bo nyid yongs su ma spangs pa'i phyir lhas byin khyim nas khyim du kun du 'pho ba bzhin no zhes bya ba smras te /
de lta na rgyu sa bon dang /
'o ma la sogs pa ngo bo nyid yongs su ma spangs bzhin du 'bras bu'i gnas skabs su ril por kun du 'pho ba'i skyon du thal bar 'gyur bas de ni mi 'dod do / /
de mi 'thad par bstan pa'i rig pa gzhan bstan pa'i phyir /
gzhan yang /
sngon skyes pa yi rgyu yang ni / /
yang skye bar ni thal bar 'gyur / /
zhes bya ba smras te /
gal te rgyus rgyu'i ngo bo nyid yongs su ma spangs pa 'gag pa 'bras bu'i bdag nyid du gnas par gyur na rgyu de sngon rgyu'i ngo bo nyid yongs su ma spangs shing ma 'gags pa'i gnas skabs na rgyu'i bdag nyid du skyes zin pa de da yang rgyu'i bdag nyid du skye bar thal ba'i skyon du 'gyur te /
da ltar 'gags shing 'bras bu'i bdag nyid du gnas pa'i dus na yang rgyu'i ngo bo nyid yongs su ma spangs shing rgyu'i bdag nyid yin par 'dod pa'i phyir ro / /
da ni mi 'thad par bstan pa'i phyir /
rgyu'i bdag nyid du yod pa ni rgyu'i bdag nyid kho nar mi skye ste /
ci yang mi dgos pa'i phyir ro zhes bya ba smras te /
sngon rgyu'i ngo bo nyid yongs su ma spangs pa ma 'gags pa dang da ltar rgyu'i ngo bo nyid yongs su ma spangs pa 'gags shing 'bras bu'i gnas skabs na rgyu'i bdag nyid du gnas pa la khyad par ci yang med pas de'i skye ba don med pa'i phyir ro / /
gal te rgyu 'bras bu'i bdag nyid du skye bar khas blangs pa'i phyir skyon med do zhe na zhes bya ba ni pha rol po dag dbu ma pas rgyu'i bdag nyid du yod pa ni rgyu'i bdag nyid kho nar mi skye ste /
ci yang mi dgos pa'i phyir ro zhes bshad pa de'i lan 'debs pa'i tshig yin te /
de dag na re rgyu dang 'bras bu'i gnas skabs na yod pa la khyad par med na ni /
ci yang mi dgos pa'i phyir rgyu'i bdag nyid kho nar mi skye ba yang bden pa zhig na kho bo cag gis rgyu 'bras bu'i bdag nyid du skye bar khas blangs pa'i phyir 'bras bu'i bdag nyid du skyes phan chad khyad par cung zad kyang med mi srid pas /
khyed kyi gtan tshigs ci yang mi dgos pa'i phyir rgyu'i bdag nyid kho nar mi skye ste zhes bya ba de'i skyon de kho bo cag la med do zhes zer ro / /
de skad ces zer ba de la yang gal te rgyus rgyu'i ngo bo nyid yongs su ma spangs pa la 'bras bu zhes brjod na ni ming tsam tha dad par zad pa'i phyir khyad par med pas ji skad smras pa'i skyon ldog pa med par bstan pa'i phyir rgyu'i ngo bo nyid yongs su ma spangs pa'i rgyu'i bdag nyid la 'bras bu zhes brjod na ni ming tsam tha dad par zad pa'i phyir ji skad smras pa'i skyon ldog pa med do zhes bya ba smras te /
gal te rgyu'i ngo bo nyid las ma nyams pa kho nar 'bras bu'i bdag nyid du skye bar 'dod na de lta na 'bras bu zhes ming du btags pa'i ming tsam tha dad par zad kyi rgyu'i bdag nyid las gzhan du gyur pa'i khyad par ci yang med pa'i phyir sngar kho bos rgyu'i bdag nyid du yod pa ni rgyu'i bdag nyid kho nar mi skye ste /
ci yang mi dgos pa'i phyir ro zhes ji skad smras pa'i skyon ldog pa med do / /
da ni brtag pa gnyis pa mi 'thad par bstan pa'i phyir /
rgyu'i ngo bo nyid yongs su spangs pa 'bras bu'i bdag nyid du nges par gnas par rtog na yang rgyu'i ngo bo nyid yongs su spangs pa ni rgyu ma yin pa'i phyir rgyu 'bras bu'i bdag nyid du gnas so zhes bya ba de legs par ma brtags par smras pa yin no zhes bya ba smras te /
gal te rgyus rgyu'i ngo bo nyid yongs su spangs pa 'bras bu'i bdag nyid du nges par gnas par rtog na rgyu'i ngo bo nyid yongs su spangs pa ni rgyu ma yin pa'i phyir khyed cag na re rgyu nyid 'gag pa 'bras bu'i bdag nyid du gnas so zhes zer ba de legs par ma brtags par smras pa yin pas de'i phyir rgyu nyid 'gag pa 'bras bu'i bdag nyid du yongs su 'gyur zhing gnas so zhes brjod par mi bya'o // //
bam po drug cu drug pa /
gzhan yang 'bras bu snga na yod par smra ba dag rgyu 'gags pas 'bras bu skyes pa nyid skyed par byed dam /
gnas pas skyed par byed pa rtog grong na gnyi ga ltar yang rigs pa ma yin te zhes bya ba ni grangs can dag rgyu la 'bras bu nus pa'i tshul du snga na yod pa rgyus skyed par smra ba dag /
rgyu 'gags pas 'bras bu snga na yod pa nyid skyed par byed dam rgyu ma 'gags pa gnas pas 'bras bu snga na yod pa nyid skyed par rtog grang na /
gnyi ga ltar yang rigs pa ma yin te zhes brtag pa gnyis ston to / /
de la re zhig brtag pa snga ma mi rigs par bstan pa'i phyir /
ji ltar zhe na /
'gag pa nub par gyur pa yis / /
'bras bu skyed pa ji ltar skyed / /
ces bya ba smras te /
rgyu 'gag pa nub par gyur pas 'bras bu skye ba snga na yod pa ji ltar skyed de skyed par mi byed do zhes ston to / /
de nyid bye brag tu bshad pa bstan pa'i phyir /
'gag pa ni rgyu nyid du mi rigs pa'i phyir dang /
skyes pa yang skyed mi dgos pa'i phyir rgyu 'gags pas 'bras bu skyes pa skyed par mi byed do zhes bya ba'i tshig gi don to zhes bya ba smras te /
rgyu 'gag pa nub par gyur pa ni rgyu nyid du mi rigs pa'i phyir des 'bras bu skyed par mi nus la /
'bras bu skyes pa snga na yod pa yang skyes zin pa'i phyir yang bskyed mi dgos pas rgyu 'gags pas 'bras bu skyes pa skyed par mi byed do zhes bya ba'i tshig gi don to / /
grangs can dag las kha cig gis smras pa zhes bya bas ni grangs can dag las yongs su 'gyur bar smra ba dag dbu ma pas 'gag pa ni rgyu nyid du mi rigs pa'i phyir dang skyes pa yang bskyed mi dgos pa'i phyir rgyu 'gags pas 'bras bu skyes pa skyed par mi byed do zhes bstan pa'i lan 'debs pa'i tshig ston to / /
de la rdzas nges par gnas pa'i chos gzhan ldog pa na chos gzhan skye ba ni yongs su 'gyur ba yin pas de'i phyir rgyu 'gags nas 'bras bu skye bar 'gyur ba yang ma yin la zhes bya bas ni dbu ma pas 'gag pa ni rgyu nyid du mi rigs pa'i phyir rgyu 'gags pas 'bras bu skyes pa skyed par mi byed do zhes bshad pa'i lan 'debs te /
de dag na re kho bo cag gi gzhung las dper na gser gyi rdzas rang bzhin nges par gnas pa'i chos gdu bu dang dpung rgyan la sogs pa gzhan ldog pa na rna cha dang gdub kor la sogs pa chos gzhan skye ba ni rang bzhin ni rtag la gnas skabs ni yongs su 'gyur ba yin pa de bzhin du rgyu'i rang bzhin nges par gnas pa'i chos 'bras bu gsal ba'i ngo bo nyid du mi snang ba gzhan ldog pa na 'bras bu nus pa'i tshul du snga na yod pa'i chos gzhan skye ba yang rang bzhin ni nges par gnas la /
gnas skabs ni snang ba dang mi snang ba'i tshul du yongs su 'gyur ba yin pas de'i phyir rgyu rnam pa thams cad du 'gags shing nub par gyur pas 'bras bu skyes pa skyed par byed pa ma yin gyi /
rgyu'i rdzas rang bzhin nges par gnas pas 'bras bu'i chos snang ba dang mi snang ba dag skyed par byed do zhes zer ro / /
nus pa'i tshul du yod pa'i phyir gsal ba khyad par can ma skyes pa bskyed par bya mi dgos pa yang ma yin no zhes bya bas ni sngar dbu ma skyes pa yang skyed mi dgos pa'i phyir rgyu 'gag pas 'bras bu skyes pa skyed par mi byed do zhes bstan pa'i lan 'debs te /
de dag na re kho bo cag gi gzhung las rgyu la 'bras bu nus pa'i tshul du snga na yod pa'i phyir gsal ba khyad par can du ma skyes pas 'bras bu nus pa'i tshul du snga na yod cing skyes pa gsal ba'i bdag nyid du med cing ma skyes pa bskyed par bya dgos pas 'bras bu skyes pa yang bskyed par bya mi dgos pa yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
de lta na yang rdzas nges par gnas pa yang chos gzhan ldog pa'i dus na ldog par 'gyur te /
de las gzhan ma yin pa'i phyir /
dper na chos gzhan ldog pa bzhin no zhes bya ba la sogs pa smras te /
des ni grangs can dag gi gzhung ltar rgyu dang gser gyi rang bzhin du nges par gnas la 'bras bu dang gdu bu la sogs pa'i chos ni snang ba mi snang bar 'gyur na /
de lta na rgyu dang 'bras bu dag rang bzhin gcig pa'i phyir 'bras bu ldog cing mi snang ba'i dus na rgyu yang ldog cing mi snang ba'i skyon du 'gyur bar ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gdu bu la sogs pa dang /
'bras bu gsal ba ni rang gi bdag nyid las gzhan ma yin pa'i phyir bdag nyid ldog pa'i dus na ldog par 'gyur ba de bzhin du gser dang rgyu nges par gnas pa dag kyang gdu bu la sogs pa dang 'bras bu gsal ba dag las gzhan ma yin pa'i phyir gdu bu la sogs pa dang 'bras bu gsal ba'i chos gzhan ldog pa'i dus na ldog pa'i skyon du 'gyur bas pha rol po'i sgrub pa de ni tha snyad du yang 'gal bar snang bas mi rung ngo / /
de bzhin du chos can yang chos gzhan skye ba'i dus na skye bar 'dod par bya dgos te /
de las gzhan ma yin pa'i phyir dper na chos gzhan skyes pa bzhin pas tha snyad du yang sgrub pa de ni 'gal bar snang ngo zhes bya bas ni grangs can dag gi gzhung ltar rgyu dang gser gyi rang bzhin ni nges par gnas la /
'bras bu dang gdu bu la sogs pa'i chos ni snang ba dang mi snang bar 'gyur na /
de lta na rgyu dang 'bras bu dag rang bzhin gcig pa'i phyir 'bras bu skye zhing snang ba'i dus na rgyu yang skye zhing snang ba'i skyon du 'gyur bar ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na rna cha la sogs pa dang 'bras bu nus pa ni rang gi bdag nyid las gzhan ma yin pa'i phyir bdag nyid skye ba'i dus na skye bar 'gyur ba de bzhin du chos can gser dang /
rgyu nges par gnas pa dag kyang rna cha la sogs pa dang 'bras bu nus pa dag las gzhan ma yin pa'i phyir /
rna cha la sogs pa dang 'bras bu nus pa'i chos gzhan skye ba'i dus na skye ba'i skyon du 'gyur bas pha rol po'i sgrub pa de yang tha snyad du yang 'gal bar snang bas mi rung ngo / /
don dam par ni ji ltar rdzas nges par gnas pa de ni chos gzhan snang ba dang mi snang ba'i mtshan nyid ni yongs su 'gyur ba yin te /
dper na che ge mo zhig bzhin no zhes bya ba'i dpe rnam pa thams cad du med pa'i phyir de yang rigs pa ma yin no zhes bya bas ni sngar grangs can dag na re gser rdzas rang bzhin nges par gnas pa'i chos gdu bu dang dpung rgyan la sogs pa gzhan ldog pa na rna cha dang gdub kor la sogs pa chos gzhan skye ba ni rang bzhin ni rtags la /
gnas skabs ni yongs su 'gyur ba yin pa de bzhin du rgyu'i rang bzhin nges par gnas pa'i chos 'bras bu gsal ba'i ngo bo nyid du mi snang ba gzhan ldog pa na 'bras bu nus pa'i tshul du snga na yod pa'i chos gzhan skye ba yang rang bzhin ni nges par gnas la /
gnas skabs ni snang ba dang mi snang ba'i tshul du yongs su 'gyur ba yin pas de'i phyir rgyu rnam pa thams cad du 'gags shing nub par gyur pas 'bras bu skyes pa skyed par byed pa ma yin gyi /
rgyu'i rdzas rang bzhin nges par gnas pas 'bras bu'i chos snang ba dang mi snang ba dag skyed par byed do zhes zer ba de la /
don dam par dper na che ge mo zhig bzhin no zhes bya ba'i dpe rnam pa thams cad du med pa'i phyir de yang rigs pa ma yin no zhes bstan to / /
yang gzhan yang chos gzhan ldog pa gang yin pa de rgyu'i bdag nyid yin nam 'on te rgyu'i bdag nyid ma yin zhes bya bas ni grangs can dag gi gzhung las gser gyi rdzas rang bzhin nges par gnas pa'i chos gdu bu dang dpung rgyan la sogs pa gzhan ldog pa na rna cha dang gdub kor la sogs pa chos gzhan skye ba bzhin du rgyu'i rang bzhin nges par gnas pa'i chos 'bras bu gsal ba'i ngo bo nyid du mi snang ba gzhan ldog pa na 'bras bu nus pa'i tshul du snga na yod pa'i chos gzhan skye'o zhes zer ba'i chos gzhan ldog pa gang yin pa de chos gzhan skye ba'i rgyu'i bdag nyid yin nam /
'on te rgyu'i bdag nyid ma yin zhes dri ba gnyis ston to / /
de la dri ba dang po bstan pa'i phyir /
de la gal te de rgyu'i bdag nyid yin na ni de 'gag pa'i phyir /
rgyu 'gag pa yin pas /
'gag pa nub par 'gyur ba yi / /
'bras bu skyes pa ji ltar skyed / /
rgyu 'gag pa la 'bras bu skyes pa skyed par byed pa'i mthu nyid med pa kho na'o zhes bya ba'i tshig gi don te zhes bya ba smras te /
chos gzhan ldog pa gang yin pa de chos gzhan skye ba'i rgyu'i bdag nyid yin na de ldog pa ni 'gag pa'i phyir rgyu 'gag pa yin pas rgyu 'gag pa nub par gyur pas 'bras bu skyes pa snga na yod pa ji ltar skyed de /
rgyu 'gag pa la 'bras bu skyes pa skyed par byed pa'i mthu nyid med pa kho na'o zhes bya ba'i tshig gi don to / /
dri ba gnyis pa bstan pa'i phyir /
'on te rgyu'i bdag nyid ma yin na ni de lta na rgyu nges par gnas pa'i phyir 'bras bu snang bar 'gyur ba'i rigs so zhes bya ba smras te /
'on te chos gzhan ldog pa gang yin pa de chos gzhan skye ba'i rgyu'i bdag nyid ma yin na ni de lta na rgyu'i bdag nyid ma yin pa gzhan zhig ldog par zad kyi rgyu nges par gnas pa'i phyir 'bras bu dus thams cad du snang ba'i skyon du 'gyur ro / /
re zhig de dag gis ni grangs can dag rgyu 'gags pas 'bras bu snga na yod pa nyid skyed par rtog pa'i brtag pa snga ma mi rigs par bstan to / /
de ni grangs can dag rgyu ma 'gags pa gnas pas 'bras bu snga na yod pa nyid skyed par rtog pa'i brtag pa gnyis pa mi 'thad par bstan par bya ste /
gal te de ltar 'dod pa'i phyir de mi gnod do zhe na zhes bya ba ni gal te grangs can dag na re kho bo cag gi gzhung las rgyu'i rang bzhin nges par gnas pa la 'bras bu nus pa'i tshul du rtag tu snga na yod par 'dod pa'i phyir de mi gnod do zhes zer na'o / /
de'i lan du 'grel pa byed pa nyid kyis de'i phyir bshad pa /
'bras bu dang ni 'brel pa'i rgyu / /
gnas pas kyang ni ji ltar skyed / /
rang gi bdag nyid las gzhan ma yin pa'i phyir dper na rgyu'i rang gi bdag nyid bzhin no zhes bya ba smras te /
des ni yang 'jig rten na rgyu dang 'bras bu'i tshul ni rgyu ni snga la 'bras bu ni phyi ba yin na grangs can dag gi gzhung ltar rgyu'i rang bzhin nges par gnas pa la 'bras bu nus pa'i tshul du rtag tu snga na yod pa yin na 'bras bu de dang 'brel pa'i rgyu de ni 'bras bu'i rang gi bdag nyid las gzhan ma yin pa'i phyir des kyang 'bras bu skyes pa skyed par mi byed par ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu'i rang gi bdag nyid ni rang gi bdag nyid las gzhan ma yin pa'i phyir des rang gi bdag nyid mi skyed pa de bzhin du 'bras bu dang 'brel pa'i rgyu gnas pa yang 'bras bu'i rang gi bdag nyid las gzhan ma yin pa'i phyir des kyang 'bras bu skyed par mi byed do / /
de nyid kyi 'thad pa gzhan bstan pa'i phyir /
de lta bas na rgyu nges par gnas pas de nyid kyi 'bras bu skyed par byed do zhes smra ba dag gi tshig gis rgyu dang 'bras bu dus mnyam pa nyid du rjes su dpog pas rgyus 'bras bu skyed par byed pa ma yin pa nyid kyis de skyed pa nyid yin pa gsal ba'i phyir de rgyu nyid yin pa gsal bas pha rol po dag gi dam bcas pa la chos can rgyu'i ngo bo nyid las bzlog pa'i skyon yod do zhes bya ba smras te /
dus mnyam pa nyid du rjes su dpog pas rgyu ma yin par gsal ba'i phyir ro / /
'brel pa zhes bya ba ni tshogs pa zhes bya ba'i tha tshig go zhes bya ba ni tshig le'ur byas pa snga ma las /
'bras bu dang ni 'brel pa'i rgyu / /
zhes smos pa'i 'brel pa zhes bya ba'i sgra bshad pa de /
'brel pa dang tshogs pa dang ldan pa dang dus gcig pa zhes bya ba dag ni rnam grangs so / /
de ltar re zhig de dag gis ni grangs can dag rgyu ma 'gags par gnas pas 'bras bu snga na yod pa nyid skyed par rtog pa'i brtag pa gnyis pa mi rigs par bstan to / /
da ni mdo sde pa dag rgyu 'bras bu dang ma 'brel bas 'bras bu skyed par rtog pa mi 'thad par bstan pa'i phyir /
gang dag /
ci ste de 'bras ma 'brel na / /
rgyu de 'bras bu dang ma 'brel par smra ba de dag gi yang 'bras bu gang zhig skyed par byed /
'bras bu skyed par mi byed pa nyid de 'bras bus stong pa'i phyir dper na de las gzhan bzhin no zhes bya bar dgongs so zhes bya ba smras te /
des ni mdo sde pa dag rgyu 'bras bu dang ma 'brel pas 'bras bu skyed par smra ba dag gi gzhung bkag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rigs mthun pa de las gzhan pa'i rigs mi mthun pa'i rgyu 'bras bu dang ma 'brel pa ni 'bras bus stong pa'i phyir rigs mi mthun pa'i 'bras bu skyed par mi byed pa de bzhin du rigs mthun pa'i rgyu 'bras bu dang ma 'brel pa yang 'bras bus stong pa'i phyir rigs mthun pa'i 'bras bu skyed par mi byed do / /
de ltar re zhig 'bras bu spyir dgag pa byas so zhes bya ba ni skabs gong ma dag gi mjug bsdu ba yin te /
re zhig de dag gis ni phyi nang gi 'bras bu spyir yang dgag pa bstan to / /
da ni mig gi rnam par shes pa la sogs pa 'bras bu'i khyad par dag gsal ba'i phyir 'di bstan par bya ste zhes bya ba la sogs pas ni rgyu skye mched rnams kyis 'bras bu rnam par shes pa rnams skyed par mi byed par ston to / /
de nyid bstan pa'i phyir /
'di la mig gi dbang po ni mig gi rnam par shes pa'i rgyu yin na des gzugs mthong nas mig gi rnam par shes pa skyed par byed dam /
ma mthong bas skyed par byed grang na /
gnyi ga ltar yang mi srid de zhes brtag pa gnyis smras so / /
kha cig na re mthong na ni skye ba don med pa nyid du 'gyur ba'i phyir dang /
ma mthong na yang rkyen med pa'i phyir / /
rgyus ni mthong dang ma mthong bar / /
'bras bu skyed par mi byed do / /
zhes zer ro zhes bya ba ni 'grel pa byed pa nyid kyis bshad pa'i gzhung yin te /
des ni dbang pos yul mthong nas sam /
ma mthong bar yang 'bras bu rnam par shes pa skyed par mi byed do zhes bstan to / /
gzhan dag na re mthong nas zhes bya ba ni phrad nas zhes bya ba'i tha tshig ste /
'di ltar yod na phrad par 'gyur bas yod pa la skye bas ci bya /
med pa la yang phrad pa mi srid pas med pa la ci zhig skye bar 'gyur zhes zer ro zhes bya ba ni gnas brtan bud+d+ha pA li ta la sogs pa 'grel pa byed pa gzhan dag gis bshad pa'i tshig yin te /
de dag gis ni dbang po dang rnam par shes pa phrad nas sam ma phrad par yang 'bras bu rnam par shes pa skyed par mi byed do zhes bshad do / /
gzhan ma yin pa na re de ni rigs pa ma yin te zhes bya ba ni 'grel pa byed pa nyid kyis /
gnas brtan bud d+ha pA li ta la sogs pa'i rnam par bshad pa de rigs pa ma yin par sun 'byin pa'i tshig yin no / /
ci'i phyir rigs pa ma yin zhe na /
sngar /
'bras bu dang ni 'brel pa'i rgyu / /
gnas pas kyang ni ji ltar skyed / /
ci ste de 'bras ma 'brel na / /
'bras bu gang zhig skyed par byed / /
ces bstan pa dang /
khyad par med pa'i phyir dang /
gal te rgyu dang rkyen rnams kyi / /
tshogs pa nyid las skye 'gyur na / /
tshogs la 'bras bu yod na ni / /
ji ltar tshogs pa nyid las skye / /
gal te rgyu dang rkyen rnams kyi / /
tshogs pa nyid las skye 'gyur na / /
tshogs la 'bras bu med na ni / /
ji ltar tshogs pa nyid las skye / /
zhes bstan pa dag dang yang khyad par med pa'i phyir ro zhes bya ba smras so / /
de bzhin du rna ba la sogs pa rgyu dag gi rna ba'i rnam par shes pa la sogs pa 'bras bu dag skyed par mi byed pa nyid du yang brjod par bya'o zhes bya bas ni dbang po lhag ma rnams kyis kyang yul rnams dmigs nas sam ma dmigs par yang 'bras bu rnam par shes pa rnams skyed par mi byed do zhes bstan to / /
gzhan dag gis smras pa /
don dam par rgyus ni 'bras bu skyed par byed pa nyid de / /
'bras bu'i rgyu yin pa'i phyir ro / /
'di na gang gis gang skyed par mi byed pa de ni de'i rgyu ma yin te /
dper na bum pa dang snam bu bzhin pas de lta na gtan tshigs grub pa'i phyir 'dod pa'i don grub po zhes bya ba ni pha rol po dag 'bras bu'i rgyu yin pa'i gtan tshigs kyis 'bras bu skyed par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
mjug bsdu ba yin par go rims bzhin du sbyar ro / /
de skad ces zer ba de'i lan du 'grel pa byed pa nyid kyis /
'dir bshad pa zhes bya ba la sogs pa smras te /
'di la gal te rgyus 'bras bu skyed par 'gyur na phrad nas skyed par 'gyur grang na 'bras bu dang rgyu dag phrad pa ni mu rnam pa dgu'i tshul gyis ji ltar yang mi 'thad par ston te /
de la /
'bras bu 'das pa rgyu 'das dang / /
ma skyes pa dang skyes pa dang / /
lhan cig phrad par 'gyur ba ni / /
nam yang yod pa ma yin no / /
zhes bya ba ni mu dang po gsum yin no / /
de nyid bye brag tu bshad pa bstan pa'i phyir /
'bras bu 'das pa ni rgyu 'das pa dang /
ma skyes pa dang lhan cig phrad par gyur pa nam yang yod pa ma yin te /
'bras bu dang rgyu gnyi ga med pa'i phyir ro zhes bya bar dgongs so / /
'bras bu 'das pa dang rgyu skyes pa yang lhan cig phrad par 'gyur ba nam yang yod pa ma yin te /
'bras bu med pa'i phyir ro zhes bya ba smras so / /
'bras bu ma skyes rgyu ma skyes / /
'das pa dang ni skyes pa dang / /
lhan cig phrad par 'gyur ba ni / /
nam yang yod pa ma yin no / /
zhes bya ba ni mu bar ma gsum yin no / /
de nyid bye brag tu bshad pa bstan pa'i phyir /
'bras bu ma skyes pa ni rgyu ma skyes pa dang /
'das pa dang /
lhan cig phrad par 'gyur ba nam yang yod pa ma yin te /
'bras bu dang rgyu gnyi ga med pa'i phyir ro / /
'bras bu ma skyes pa dang rgyu skyes pa yang lhan cig phrad par 'gyur ba nam yang yod pa ma yin te /
'bras bu med pa'i phyir ro zhes bya ba smras so / /
'bras bu skyes pa rgyu skyes dang / /
ma skyes pa dang 'das pa dang / /
lhan cig phrad par 'gyur ba ni / /
nam yang yod pa ma yin no / /
zhes bya ba ni mu tha ma gsum yin no / /
de nyid bye brag tu bshad pa bstan pa'i phyir /
'bras bu skyes pa ni rgyu skyes pa dang /
lhan cig phrad par 'gyur ba nam yang yod pa ma yin te /
rgyu dang 'bras bu gnyis dus gcig tu 'byung ba bkag pa'i phyir ro / /
'bras bu skyes pa dang rgyu ma skyes pa dang /
'das pa yang lhan cig phrad par 'gyur ba nam yang yod pa ma yin te /
rgyu gnyi ga med pa'i phyir ro zhes bya ba smras so / /
de'i phyir de ltar dpyad na rgyu dang 'bras bu ji ltar yang phrad pa yod pa ma yin pa de'i phyir /
phrad pa yod pa ma yin na / /
rgyus ni 'bras bu ji ltar skyed /
ces bya ba gsungs te skyed par mi byed do /
phrad pa yod pa ma yin pa'i phyir ro zhes bya ba bsgrub par bya ba dang /
sgrub pa'i tshig gi don mngon no zhes bya ba ni phrad pa yod pa ma yin pas skyed par mi byed pa'i mjug bsdu ba yin te /
skyed par mi byed pas ni bsgrub par bya ba'i tshig gi don sngon la phrad pa yod pa ma yin pas ni sgrub pa'i tshig gi don mngon par ston to / /
de nyid kyi rjes su dpag pa bstan pa'i phyir /
'dir rjes su dpag pa ni don dam par rgyus ni 'bras bu skyed par mi byed do /
phrad pa yod pa ma yin pa'i phyir dper na sa'i steng na 'dug pa'i sa bon dang ri'i sgang na 'dug pa'i sa bon bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sa'i steng na 'dug pa'i sa bon ni ri'i sgang na 'dug pa'i sa bon dang phrad pa yod pa ma yin pa'i phyir des de skyed par mi byed pa de bzhin du rgyu yang 'bras bu dang phrad pa yod pa ma yin pa'i phyir rgyus 'bras bu skyed par mi byed do / /
gang dag rgyu dang 'bras bu mi mthun pa med pa'i phyir rgyu dang 'bras bu phrad par smra ba de dag la yang zhes bya ba ni gal te pha rol po gang dag 'di skad ces kho bo cag rgyu dang 'bras bur 'brel pa la phrad par mi smra ste /
dper na dbyug pa can dbyug pa dang 'brel pa rgyu dang 'bras bu phrad pa ma yin pa bzhin no / /
rgyu dang 'bras bu mi mthun pa med pa ni rgyu dang 'bras bu phrad pa yin par smra ste /
dper na nas kyi sa bon las kyang mi mthun pa med pa nas kyi myu gu nyid 'byung la /
'bras kyi sa bon las kyang mi mthun pa med pa 'bras kyi myu gu nyid 'byung ba lta bu ni rgyu dang 'bras bu phrad pa yin par smra bas khyed dbu ma pas 'bras bu dang rgyu dag lhan cig phrad par 'gyur ba nam yang yod pa ma yin no zhes bshad pa de dag kho bo cag gi phyogs la mi gnod do zhes zer ba'i tshig yin na de dag la yang 'di skad ces brjod par bya'o zhes bya bar sbyar ro / /
de'i phyir /
rgyus 'bras bu skyed par byed na rgyu yin gyi 'bras bu skyed par mi byed pa ni rgyu ma yin pas rgyu ma yin pa ji ltar rgyur 'gyur /
rgyus 'bras bu skyed zin pa la ni yang bskyed par bya ba ci yang med pa'i phyir rgyu nyid mi srid do zhes bya ba dag gis gal gnyis kyi rgyu nyid mi 'thad par bstan te /
de dag gi don rgyu dang 'bras bu mi mthun pa med du zin kyang gang gi tshe rgyus 'bras bu skyed par byed pa de'i tshe na rgyu yin gyi 'bras bu skyed par mi byed pa ni rgyu ma yin pas ji srid du 'bras bu ma skyed pa de srid du 'bras bu dang rgyu lhan cig phrad par 'gyur ba nam yang yod pa ma yin pas rgyus 'bras bu skyed par mi byed pa rgyu ma yin pa de rgyur mi 'gyur ba dang /
'bras bu bskyed zin pa la ni yang bskyed par bya ba ci yang med pa'i phyir de la yang rgyu nyid mi srid do zhes bstan to / /
byed do byas so byed par 'gyur ro zhes bya bas rgyu bye brag tu bshad pa byed na yang zhes bya ba ni pha rol po dag na re rgyu zhes bya ba'i sgra bye brag tu bshad pa ni byed pa'i rgyu zhes bya ba yin pas 'dir 'bras bu dang lhan cig phrad par 'gyur ba med du zin kyang 'jig rten na da ltar byed do sngon byas so phyis byed par 'gyur ro zhes brjod pa mthong bas de nyid rgyu yin pa'i phyir rgyu yang yod la /
rgyu yod na des 'bras bu yang skyed par byed do zhes zer ba'i tshig yin no / /
de'i lan du /
tha snyad kyi bden par sgrub par zad kyi don dam par de dang mthun pa cung zad kyang ston par mi nus so zhes bya ba smras te /
de ltar byed do byas so byed par 'gyur ro zhes bya bas rgyu bye brag tu bshad pa ni tha snyad kyi bden pa sgrub par zad kyi /
don dam par rgyu dang mthun pa cung zad kyang ston par mi nus pas des kyang rgyus 'bras bu skyes par sgrub mi nus so / /
ci ste mi 'thad bzhin du rtog na yang / /
phrad pa yod pa yin na yang / /
rgyus ni 'bras bu ji ltar skyed / /
'bras bu yod na yang snga ma bzhin du skye ba don med pa nyid du 'gyur ba'i phyir ro zhes bya bar dgongs so zhes bya ba ni ci ste mi 'thad bzhin du rgyu dang 'bras bu phrad par rtog na de lta na yang rgyu dang 'bras bu yod pa nyid na phrad pas rgyu yod pa nyid kyis 'bras bu de ji ltar skyed par 'gyur /
'bras bu yod pa de nyid la yang bskyed par bya ba'i don med pa nyid du 'gyur ba'i phyir de yang mi 'thad do zhes bya bar dgongs so / /
yang na 'di ni sun dbyung ba'i lam gzhan yin te zhes bya bas ni 'di la gal te rgyus 'bras bu skyed par byed na rgyu de 'bras bu'i bdag nyid kyis stong pa 'am mi stong bas 'bras bu de skyed par byed grang na /
brtag pa gnyi ga ltar yang mi 'thad do zhes ston to / /
de la brtag pa dang po mi 'thad par bstan pa'i phyir /
gang dag gi grub pa'i mtha' las rgyu 'bras bus stong pa de dag la / /
gal te 'bras bu stong pa'i rgyu / /
ji ltar 'bras bu skyed par byed / /
ces brjod par bya ste /
des stong pa'i phyir /
dper na de las gzhan bzhin no zhes bstan to zhes bya ba smras te /
des ni 'bras bu snga na med par smra ba dag gi phyogs dgag pa'i rnam pa gzhan bstan te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rigs mthun pa'i rgyu 'bras bus stong pa de las gzhan pa rigs mi mthun pa'i rgyu 'bras bus stong pa ni 'bras bu des stong pa'i phyir 'bras bu skyed par mi byed pa de bzhin du rigs mthun pa'i rgyu 'bras bu des stong pa'i phyir 'bras bu skyed par mi byed de /
ci ste byed na ni bye mas kyang til mar dang chus kyang mar bskyed par 'gyur ro / /
yang na bye ma dang til dag la yang til mar med la /
chu dang zho dag la yang mar med par 'dra na /
til nyid las til mar 'byung la /
bye ma dag las mi 'byung ba dang /
zho nyid las mar 'byung la /
chu las mi 'byung ba la khyad par ci yod pa brjod dgos te /
de lta bas na 'bras bu'i bdag nyid kyis stong pa'i rgyus 'bras bu skyed par byed do zhes bya ba de mi 'thad do / /
brtag pa gnyis pa mi 'thad par bstan pa'i phyir /
gang dag gi grub pa'i mtha' las rgyu 'bras bus mi stong de dag la yang /
gal te 'bras bus mi stong rgyu / /
ji ltar 'bras bu skyed par byed / /
ces brjod par bya ste /
des mi stong pa'i phyir dper na 'bras bu'i bdag nyid bzhin no zhes bya bar dgongs so zhes bya ba smras te /
des ni 'bras bu snga na yod par smra ba dag gi phyogs dgag pa'i rnam pa gzhan bstan to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu'i bdag nyid ni rang gi bdag nyid kyis mi stong pa'i phyir 'bras bu skyed par mi byed pa de bzhin du 'bras bu mi stong pa'i rgyu yang 'bras bu des mi stong pa'i phyir 'bras bu skyed par mi byed do / /
gang gi tshe 'bras bu yod pa nyid yin na ngo bo nyid kyis stong pa ma yin la /
mi stong pa skyes zin pa la ni yang bskyed par bya ba med de /
de lta bas na 'bras bu'i bdag nyid kyis mi stong pa'i rgyus 'bras bu skyed par byed do zhes bya ba de yang mi 'thad do / /
bye brag tu smra ba dag ni 'bras bu skye ba'i snga rol na yang 'bras bu bdag nyid kyis mi stong par smra bas de dgag pa'i phyir sbyor ba'i lam gzhan bstan par bya ste zhes bya ba la sogs pas ni nyan thos bye brag tu smra ba dag gi grub mtha' las dus gsum gyi rgyu dang 'bras bu'i dngos po rdzas su yod par 'dod pas rgyu 'das pa yang 'das pa'i dus nyid na yod la /
rgyu 'das pa de la brten nas /
da ltar 'bras bu skyes pa yang da ltar gyi dus nyid na yod cing rgyu da ltar yod pa'i 'bras bu phyis 'byung bar 'gyur ba yang ma 'ongs pa'i dus na yod pas 'bras bu 'das pa skye ba'i snga rol na yang da ltar gyi 'bras bu da ltar gyi dus na yod la /
da ltar gyi 'bras bu skye ba'i snga rol na yang 'bras bu ma 'ongs pa ma 'ongs pa'i dus na yod de /
de ltar 'bras bu rnams skye ba'i snga rol na yang 'bras bu'i bdag nyid kyis mi stong par yod pa de dag dus 'phos na rang rang gi gnas skabs su rgyus skyed par byed do zhes 'bras bu ngo bo nyid yod pa'i sgo nas rgyu yang ngo bo nyid yod par smra bas 'dir de dgag pa'i phyir /
'bras bu skye ba'i snga rol na yang 'bras bu'i bdag nyid kyis mi stong par yod pa la skye ba dang 'gag pa med pa'i skyon du 'gyur bas de ni mi 'dod de /
'bras bu'i dngos po ni skye ba dang 'gag pa'i chos can nyid yin pas ngo bo nyid med la /
de ltar 'bras bu'i ngo bo nyid med pa nyid kyi sgo nas rgyu yang ngo bo nyid med pas /
don dam par rgyus 'bras bu skyed par mi byed do zhes sbyor ba'i lam gzhan bstan par ste zhes bya bar sbyor ro / /
de'i phyir /
'bras bu mi stong skye mi 'gyur / /
mi stong 'gag par mi 'gyur ro / /
zhes bya ba smras te /
des ni bye brag tu smra ba dag 'dod pa ltar 'bras bu skye ba'i snga rol na yang 'bras bu'i bdag nyid kyis mi stong par yod par gyur na gang dang gang yod pa de dang de ni skye ba med pa'i chos can dang 'gag pa med pa'i chos can yin pas 'bras bu mi stong par yod pa de yang skye ba dang 'gag par mi 'gyur ba'i skyon du thal bar 'gyur bas de ltar ni mi 'dod do zhes bstan to / /
de nyid bye brag tu bshad pa bstan pa'i phyir /
'bras bu rten cing 'brel par 'byung ba ma yin pa nyid 'bras bu'i bdag nyid kyis yod pa la ni skye ba don med pa nyid yin pas de'i phyir skye bar mi 'gyur ro / /
ma skyes pa la ni ngo bo nyid 'gyur ba med pa nyid yin pas de'i phyir 'gag par mi 'gyur ro zhes bya ba smras te /
bye brag tu smra ba dag 'dod pa ltar 'bras bu skye ba'i snga rol na yang 'bras bu'i bdag nyid kyis mi stong par yod par gyur na de ni 'bras bu rten cing 'brel par 'byung ba ma yin pa nyid de /
de ltar 'bras bu rten cing 'brel par 'byung ba ma yin pa nyid 'bras bu'i bdag nyid kyi ngo bo nyid kyis yod pa la ni yang skye ba don med pa nyid yin pas de'i phyir skye bar mi 'gyur ro / /
skyes na 'gag par 'gyur gyi ma skyes pa ni 'gag par mi 'gyur bas ma skyes pa la ni ngo bo nyid 'gyur ba med pa nyid yin pas /
de'i phyir 'gag par yang mi 'gyur ro / /
de ltar na yang /
mi stong de ni ma 'gags dang / /
ma skyes par yang 'gyur ba yin / /
zhes bya bas ni bye brag tu smra ba dag gis 'bras bu ma 'ongs pa yod pa nyid kyis mi stong par btags pa gang yin pa de ni ma 'gags pa dang ma skyes pa'i skyon du yang thal bar 'gyur ro zhes bya ba'i tha tshig go / /
de lta mi 'dod de /
'bras bu ni skye ba dang 'gag pa'i chos can nyid du 'dod do zhes bya bas ni glags yod pa'i tshig de las bzlog pas skabs kyi don nyid bstan te /
'bras bu ni skye ba med pa dang 'gag pa med pa nyid du mi 'dod de /
skye ba dang 'gag pa'i chos can nyid du 'dod la /
'bras bu skye ba dang 'gag pa'i chos can nyid yin pa'i sgo de nas rgyu yang skye ba dang 'gag pa'i chos can nyid du 'dod do zhes bstan to / /
bye brag tu smra ba dag 'dod pa ltar 'bras bu ngo bo nyid mi stong pa yin na de la skye ba dang 'gag pa med pa'i skyon du thal bar 'gyur ba'i rjes su dpag pa bstan pa'i phyir des na gang dang gang yod pa de dang de ni skye ba med pa'i chos can dang 'gag pa med pa'i chos can yin par mthong ste /
yod pa'i phyir dper na da ltar gyi skad cig ma bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi skad cig ma ni yod pa'i phyir de la skye ba dang 'gag pa med par mthong ba de bzhin du bye brag tu smra ba dag gis btags pa'i 'bras bu ma 'ongs pa de yang yod pa yin na yod pa'i phyir de la skye ba dang 'gag pa med par 'gyur bas des ni mi 'dod do / /
bye brag tu smra ba dag gi dam bcas pa la skyon gzhan yang yod par bstan pa'i phyir /
de ltar 'bras bu yod pa nyid dang rjes su dpog pas yod pa nyid la skye ba med pa dang 'gag pa med pa nyid kyis skye ba dang 'gag pa med pa de dag bsal ba'i phyir bye brag tu smra ba dag gi dam bcas pa la mi stong par sgrub pa'i chos can 'bras bu'i ngo bo nyid bsal ba'i skyon yod do zhes bya ba smras te /
de ni mi 'dod do / /
des na glags yod pa'i tshig de las bzlog pas skabs kyi don 'di skad bstan te /
bye brag tu smra ba dag gis dus gsum gyi rgyu dang 'bras bu'i dngos po rdzas su yod par btags pa dag las rgyu 'das pa'i 'bras bu da ltar yod pa dang /
rgyu da ltar yod pa'i 'bras bu ma 'ongs pa'i dus na 'bras bu'i bdag nyid kyis mi stong par yod par 'dod pa de dag la ni skye ba dang 'gag pa med pa'i skyon du 'gyur bas de ni mi 'dod de /
'bras bu dngos po ni skye ba dang 'gag pa'i chos can nyid yin pas ngo bo nyid med la /
de ltar 'bras bu ngo bo nyid med pa'i sgo nas 'bras bu ma 'ongs pa'i rgyu da ltar yod pa dang /
'bras bu da ltar yod pa'i rgyu 'das pa'i dus na rgyu'i ngo bo nyid kyis mi stong par yod par 'dod pa de dag la yang skye ba dang 'gag pa med pa'i skyon du 'gyur bas de yang mi 'dod de /
rgyu'i dngos po ni skye ba dang 'gag pa'i chos can nyid yin pas ngo bo nyid med pa'i phyir don dam par rgyus 'bras bu skyed par mi byed do zhes bstan to / /
'jig rten rgyang pan pa dag ni 'bras bu skye ba'i snga rol na ni med pa'i ngo bo nyid yin pas 'bras bu stong pa'i ngo bo nyid yin la /
skyes na yang dngos po gzhan gyi ngo bo nyid med pa yin no zhes zer bas zhes bya ba la sogs pas ni 'jig rten rgyang pan pa dag gi grub pa'i mtha' las snga na med pa dang /
gcig la gcig med pas dngos po thams cad stong par 'dod pas 'bras bu skye ba'i snga rol na med pa'i ngo bo nyid yin pas 'bras bu stong pa'i ngo bo nyid ni snga na med pa yin la /
'bras bu da ltar skyes na yang dper na 'bru'i ngo bo nyid la 'bru ma yin pa'i dngos po med pa ltar 'bras bu la dngos po gzhan gyi ngo bo nyid med pa ni gcig la gcig med pa yin pas snga na med pa ni skye ba'i snga rol na med pa'i tshul gyis rgyu med pa las skye ba yin la /
gcig la gcig med pa ni gzhan sel ba'i tshul gyis rgyu med par 'gag pa yin te /
da ltar dngos po ni skye ba dang 'gag par snang ba tsam zhig yod par zad kyi /
rgyu dang 'bras bu ni med do zhes zer bas da 'dis de dgag pa'i phyir snga na med pa dang gcig la gcig med pas stong pa dag la skye ba dang 'gag pa med pa'i skyon du 'gyur bas rgyu med par skye ba dang 'gag par mi 'dod de /
'bras bu'i dngos po ni rgyu las skye zhing rang gi ngang gis 'gag pa'i chos can nyid yin pas med pa'i ngo bo nyid ma yin la /
de ltar 'bras bu med pa'i ngo bo nyid ma yin pa'i sgo nas rgyu yang med pa'i ngo bo nyid ma yin pas don dam par med pa'i ngo bo nyid rgyu med par skye ba dang 'gag par mi 'gyur ro zhes ston to / /
de'i phyir de dag la yang /
stong pa ji ltar skye 'gyur zhing / /
stong pa ji ltar 'gag par 'gyur / /
zhes brjod par bya ste zhes bya ba smras te /
de dag gis ni 'jig rten rgyang pan pa dag 'dod pa ltar snga na med pa stong pa rgyu med pa las skye'o zhes bya bar stong pa de ji ltar skye bar 'gyur zhing gcig la gcig med pas stong pa rgyu med par 'gag go zhes bya bar stong pa de ji ltar 'gag par 'gyur zhes go rims bzhin du dgag pa ston to / /
de la re zhig snga na med pas stong pa rgyu med pa las skye'o zhes bya bar stong pa de skye bar mi rigs par rjes su dpag pa bstan pa'i phyir don dam par stong pa ni skye bar mi rigs te med pa'i phyir dper na nam mkha'i me tog bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni med pa'i phyir skye bar mi rigs pa de bzhin du snga na med pas stong pa yang med pa'i phyir skye bar mi rigs pas snga na med pas stong pa skye ba med par rgyu med pa las skye bar mi rigs so / /
da ni gcig la gcig med pas stong pa rgyu med par 'gag go zhes bya bar stong pa de 'gag par mi rigs par rjes su dpag pa bstan pa'i phyir /
don dam par 'bras bu'i ngo bo nyid la 'bras bu ma yin pa'i dngos po med pa ni 'gag par mi rigs te /
'bras bu ma yin pa'i dngos po med pa'i phyir dper na 'bras bu ma yin pa zhig nas med pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'bras bu ma yin pa bum pa la sogs pa zhig nas med pa ni 'bras bu ma yin pa'i dngos po med pa'i phyir 'gag par mi rigs pa de bzhin du 'bras bu'i ngo bo nyid la 'bru ma yin pa'i dngos po med pa yang 'bras bu ma yin pa'i dngos po med pa'i phyir 'gag par mi rigs pas gcig la gcig med pas stong pa 'gag pa med pa rgyu med par 'gag par mi rigs so / /
des na glags yod pa'i tshig de las bzlog pas skabs kyi don 'di skad bstan te /
'jig rten rgyang pan pa dag snga na med pas stong pa rgyu med pa las skye ba dang gcig la gcig med pas stong pa rgyu med par 'gag par 'dod pa de dag la skye ba dang 'gag pa med pa'i skyon du 'gyur bas rgyu med par skye ba dang 'gag par mi 'dod de /
'bras bu'i dngos po ni rgyu las skye zhing rang gi ngang gis 'gag pa'i chos can nyid yin pas med pa'i ngo bo nyid ma yin la /
de ltar 'bras bu med pa'i ngo bo nyid ma yin pa'i sgo nas rgyu yang med pa'i ngo bo nyid ma yin pas don dam par med pa'i ngo bo nyid rgyu med par skye ba dang 'gag par mi 'gyur ro zhes bstan to / /
yang na kho bo cag ni don dam pa'i bden pa la rnam par ltos pas rten cing 'brel par 'byung ba yod pa'i ngo bo nyid stong pa nyid kyis stong par brjod pas mi stong pa cung zad cig yod par gyur na de ni de las bzlog par 'gyur bas de lta bu de ni tha snyad du yang nam mkha'i me tog bzhin du ma grags pa'i phyir /
'bras bu mi stong skye mi 'gyur / /
mi stong 'gag par mi 'gyur ro / /
de lta na /
mi stong de ni ma 'gags dang / /
ma skyes par yang 'gyur ba yin / /
zhes bya bas ni sngar bye brag tu smra ba dag 'bras bu skye ba'i snga rol na yang 'bras bu'i bdag nyid kyis mi stong par smra ba dgag pa'i tshig le'ur byas pa ji skad bstan pa de'i don rnam pa gzhan du rnam par bshad pa ston to / /
'dis ni 'di skad ston te /
bye brag tu smra ba dag gis 'bras bu mi stong par btags pa de dbu ma pa don dam par rten cing 'brel par 'byung ba ngo bo nyid stong pa nyid du blta ba'i phyogs la kun rdzob kyi tha snyad du yang nam mkha'i me tog bzhin du yod par ma grags pa'i phyir 'bras bu mi stong pa cung zad cig yod ces byar mi stong pa de med pa'i phyir med pa de la skye ba dang 'gag pa med pa'i skyon du 'gyur bas mi stong pa yod pa ma yin no / /
'bras bu stong pa nyid yin na de la skye ba dang 'gag pa yang 'thad pas dper na sgyu ma bzhin du ngo bo nyid med pa yin te /
de ltar 'bras bu ngo bo nyid med pa nyid du brjod par bya'o zhes ston to / /
de yang 'di ltar sbyar te /
kho bo cag dbu ma pa ni don dam pa'i bden pa la rnam par ltos pas rten cing 'brel bar 'byung ba'i chos thams cad don dam par yod pa'i ngo bo nyid stong pa nyid gyis stong par brjod pas des na gal te mi stong pa cung zad cig yod par gyur na de ni stong pa de las bzlog par 'gyur bas mi stong pa'i dngos po de lta bu ni kun rdzob kyi tha snyad du yang nam mkha'i me tog bzhin du yod par ma grags pa'i phyir /
'bras bu mi stong skye mi 'gyur / /
mi stong 'gag par mi 'gyur ro / /
zhes smras te /
'bras bu mi stong pa cung zad cig yod ces byar mi stong pa de nam mkha'i me tog bzhin du gtan mi srid pa'i phyir de la skye ba dang 'gag pa med pa'i skyon du 'gyur bas mi stong pa yod pa ma yin no / /
de lta na /
mi stong de ni ma 'gags dang / /
ma skyes par yang 'gyur ba yin / /
zhes bya bas ni de ltar 'bras bu mi stong pa yod pa ma yin pa de skye ba dang 'gag par mi 'gyur bas mi stong pa de yod ces byar de ni ma 'gags pa dang /
ma skyes pa'i skyon du yang 'gyur bas mi stong pa yod pa ma yin par bstan to / /
de nyid bye brag tu bshad pa bstan pa'i phyir /
'di ni mi stong pa nyid kyis skye ba med pa dang 'gag pa med par thal bar 'gyur bar bstan pas stong pa nyid yin na /
'bras bu skye ba dang 'gag pa'i chos dang ldan pa'i phyir bsgrub par bya ba dang /
sgrub pa'i chos mngon pas zhes bya ba smras te /
tshig le'ur byas pa'i skabs kyi don 'dis ni bye brag tu smra ba dag mi stong par rjes su dpog pa nyid kyis mi stong pa de dbu ma pa la mi srid pas de la skye ba dang 'gag pa med par thal bar 'gyur bar bstan pas /
stong pa nyid yin na 'bras bu skye ba dang 'gag pa'i chos dang ldan pa'i phyir bsgrub par bya ba chos stong pa nyid dang /
sgrub pa'i chos skye ba dang 'gag pa dang ldan pa mngon pas rjes su dpag pa 'di ltar bya'o zhes ston to / /
de nyid kyi rjes su dpag pa bstan pa'i phyir /
don dam par 'bras bu ni stong pa nyid yin te /
skye ba dang 'gag pa'i phyir dper na sgyu ma bzhin no zhes brjod par bya'o zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sgyu ma ni skye ba dang /
'gag pa'i phyir stong pa nyid yin pa de bzhin du 'bras bu yang skye ba dang 'gag pa'i phyir stong pa nyid yin no / /
de ltar 'bras bu stong zhing ngo bo nyid med pa nyid kyi sgo nas rgyu yang stong zhing ngo bo nyid med pa nyid du brjod par bya'o / /
de bzhin du gal te 'bras bu med pa'i ngo bo nyid yin par gyur na /
tha snyad du yang skye ba med pa dang /
'gag pa med par 'gyur te /
med pa'i phyir dper na nam mkha'i me tog bzhin pas /
stong pa ji ltar skye 'gyur zhing / /
stong pa ji ltar 'gag par 'gyur / /
zhes bya bas ni sngar 'jig rten rgyang pan pa dag 'bras bu snga na med pa dang gcig la gcig med pas stong par smra ba dgag pa'i tshig le'ur byas pa'i phyed ji skad bstan pa de'i don rnam pa gzhan du rnam par bshad pa ston to / /
'dis ni 'di skad ston te /
'jig rten rgyang pan pa dag gis 'bras bu stong par btags pa de stong par rjes su dpog pa nyid kyis de la tha snyad du yang nam mkha'i me tog bzhin du skye ba dang 'gag pa med pa'i skyon du 'gyur bas stong pa de rgyu med par skye ba dang 'gag par mi 'gyur ro / /
'bras bu mi stong pa nyid yin na de la skye ba dang 'gag pa yang 'thad pas rgyu med par skye ba dang 'gag par 'gyur ba ma yin te /
dper na rgyu ma skyes pa dang 'gag pa'i chos dang ldan pa'i phyir rgyu med par skye ba dang /
'gag pa ma yin pa bzhin te /
da ltar 'bras bu med pa'i ngo bo nyid ma yin pa'i sgo nas rgyu yang med pa'i ngo bo nyid ma yin par ston to / /
de yang 'di ltar sbyar te /
gal te 'jig rten rgyang phan pa dag 'dod pa ltar 'bras bu snga na med pa dang gcig la gcig med pas med pa'i ngo bo nyid yin par gyur na /
de la tha snyad du yang nam mkha'i me tog bzhin du skye ba dang 'gag pa med pa'i skyon du 'gyur bas stong pa de rgyu med par skye ba dang 'gag par mi 'gyur ro zhes bya bar sbyar ro / /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na nam mkha'i me tog ni med pa'i phyir tha snyad du yang skye ba dang 'gag pa med pas rgyu med pa las skye ba dang rgyu med par 'gag par mi 'gyur ba de bzhin du 'jig rten rgyang pan pa dag gis brtags pa'i 'bras bu yang snga na med pa dang gcig la gcig med pas stong pas med pa'i ngo bo nyid yin par 'gyur na med pa'i phyir tha snyad du yang skye ba dang 'gag pa med pas rgyu med pa las skye ba dang rgyu med par 'gag par mi 'gyur ro / /
de ltar na skye ba dang 'gag pa med pa'i phyir /
stong pa de yang ma 'gags dang / /
ma skyes par yang thal bar 'gyur / /
zhes bya bas ni 'jig rten rgyang pan pa dag 'dod pa ltar 'bras bu snga na med pa dang /
gcig la gcig med pas stong pas med pa'i ngo bo nyid yin par gyur na de la tha snyad du yang nam mkha'i me tog bzhin du skye ba dang 'gag pa med pa'i phyir 'bras bu stong pa de yang ma 'gags pa dang /
ma skyes pa'i skyon du 'gyur ro zhes bstan to / /
de yang mi 'dod pas 'dis kyang gong du bstan pa bzhin du dam bcas pa dang /
gtan tshigs kyi don mngon pas zhes bya bas ni glags yod pa'i tshig las bzlog pas skabs kyi don nyid bstan te /
'bras bu ni skye ba dang 'gag pa'i chos can nyid yin pas /
'jig rten rgyang pan pa dag 'dod pa ltar med pa'i ngo bo nyid du mi 'dod pas tshig le'ur byas pa'i skabs kyi don 'dis kyang 'jig rten rgyang pan pa dag stong par rjes su dpog pa nyid kyis stong pa de la skye ba med pa dang /
'gag pa med par thal bar 'gyur bar bstan pas mi stong pa nyid yin na 'bras bu skye ba dang 'gag pa'i chos dang ldan pa'i phyir /
bsgrub par bya ba chos med pa'i chos nyid ma yin pa dang /
sgrub pa'i chos skye ba dang /
'gag pa dang ldan pa mngon pas rjes su dpag pa 'di ltar bya'o zhes ston to / /
de nyid kyi rjes su dpag pa bstan pa'i phyir /
'dir rjes su dpag pa ni don dam par nang gi 'bras bu ni med pa'i ngo bo nyid ma yin te zhes dam bcas pa la khyad par yod par zad kyi /
lhag ma ni snga ma bzhin no zhes bya ba smras so / /
de yang 'di ltar sbyar te /
don dam par nang gi 'bras bu ni med pa'i ngo bo nyid ma yin te /
skye ba dang 'gag pa'i phyir dper na phyi rol gyi 'bras bu sgyu ma bzhin no zhes brjod par bya'o / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na phyi rol gyi 'bras bu sgyu ma ni skye ba dang 'gag pa'i phyir med pa'i ngo bo nyid ma yin pa de bzhin du nang gi 'bras bu yang skye ba dang 'gag pa'i phyir med pa'i ngo bo nyid ma yin no / /
'jig rten rgyang pan pa dag gi dam bcas pa la skyon gzhan yang yod par bstan pa'i phyir /
yang na 'bras bu med pa'i ngo bo nyid du rjes su dpog pa med pa'i ngo bo nyid la skye ba med pa dang 'gag pa med pa nyid kyis 'bras bu skye ba dang /
'gag pa bsal ba'i phyir 'jig rten rgyang pan pa dag gi dam bcas pa la med pa'i ngo bo nyid du sgrub pa'i chos can 'bras bu'i khyad par skye ba dang 'gag pa bstsal ba'i skyon yod par bstan pa ni 'dir tshig gi don yin no zhes bya ba smras te /
de ni mi 'dod do / /
des na glags yod pa'i tshig de la bzlog pas skabs kyi don ji skad bstan te 'jig rten rgyang pan pa dag gi med pa'i ngo bo nyid du brtags pa de dag la skye ba dang 'gag par mi 'thad pas 'bras bu'i ngo bo nyid ni rgyu las skye zhing /
rang gi ngang gis 'gag pa'i phyir med pa'i ngo bo nyid ma yin la /
de ltar 'bras bu med pa'i ngo bo nyid ma yin pa'i sgo nas rgyu yang med pa'i ngo bo nyid ma yin par bstan to // //
bam po drug cu bdun pa /
gzhan yang skyed pa nyid kyi rgyu dang 'bras bur gcig pa nyid dam /
gzhan nyid du 'gyur grang na zhes bya bas ni gzhan yang rgyus 'bras bu skyed par 'gyur na rgyu dang 'bras bu gnyis gcig pa nyid dang /
gzhan nyid du 'gyur grang na /
brtag pa gnyis ka ltar yang mi 'thad par ston to / /
de gnyis kyi dam bca' ba bstan pa'i phyir /
de la /
rgyu dang 'bras bu gcig nyid du / /
nam yang 'thad par mi 'gyur ro / /
de bzhin du /
rgyu dang 'bras bu gzhan nyid du / /
nam yang 'thad par mi 'gyur ro / /
zhes bya ba smras so / /
da ni dam bca' ba de gnyis kyi rjes su dpag pa bstan pa'i phyir go rims bzhin du skyon brjod par bya ste zhes bya ba smras so / /
de la re zhig gcig pa nyid kyi phyogs la skyon brjod pa bstan pa'i phyir /
rgyu dang 'bras bu gcig nyid la / /
skyed dang bskyed pa gcig tu 'gyur / /
skyed pa dang bskyed pa pha dang bu lta bu gang dag yin pa dag gcig pa nyid du 'gyur ba de ltar ni mi 'dod pas zhes bya ba smras so / /
'dir yang glags yod pa'i rgyu thabs kyi chos mthun pa'i dpe nye bar gzhag ste /
gal te shing de me yin na / /
byed pa po dang las gcig 'gyur / /
zhes bya ba der bstan pa'i tshul bzhin no zhes bya bas ni 'dir rgyu dang 'bras bu dag gcig pa nyid yin na skyed pa dang bskyed pa dag gcig pa nyid du 'gyur ba'i glags yod pa'i sgyu thabs kyi tshig dor gyis rgyu dang 'bras bu dag gcig pa nyid ma yin pa'i chos mthun pa'i dpe ni pha dang bu dag yin par nye bar gzhag ste /
de ltar sngar me dang bud shing brtags pa'i skabs su gal te me dang bud shing dag gcig pa nyid yin par gyur na byed pa po dang las dag gcig pa nyid du 'gyur ba'i glags yod pa'i sgyu thabs kyi tshig dor gyis me dang bud shing dag gcig pa nyid ma yin pa'i chos mthun pa'i dpe byed pa po dang las dag yin par nye bar gzhag pa'i tshul bzhin no zhes bstan to / /
de'i phyir 'jig rten la grags pa'i dpe de las shes par byar nus te zhes bya bas ni chos mthun pa'i dpe pha dang bu dag gcig pa nyid ma yin par 'jig rten la grags pa de'i dbang gis rgyu dang 'bras bu dag gcig pa nyid ma yin par shes par byar nus pa'i rjes su dpag pa 'di ltar bya'o zhes bya bar sbyar ro / /
de'i phyir rgyu dang 'bras bu dag gcig pa nyid ma yin te /
skyed pa dang bskyed pa ma yin pa'i phyir dper na pha dang bu dag bzhin te /
zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na pha dang bu dag ni skyed pa dang bskyed pa yin pa'i phyir gcig pa nyid ma yin pa de bzhin du rgyu dang 'bras bu dag kyang skyed pa dang bskyed pa yin pa'i phyir gcig pa nyid ma yin no / /
de ltar re zhig gcig pa nyid kyi phyogs la'o zhes bya ba ni skyon brjod do zhes bya bar sbyar ro / /
gzhan nyid kyi phyogs la yang 'di ltar skyon brjod par bya ste zhes bya bar sbyar ro / /
de'i phyir /
rgyu dang 'bras bu gzhan nyid na / /
rgyu dang rgyu min mtshungs par 'gyur / /
'bras bu las gzhan nyid yin phyir / /
dper na de las gzhan bzhin pas / /
de yang mi 'dod do zhes bya ba smras so / /
rgyu dang 'bras bu dag gi chos ni rgyud tha mi dad pa nyid yin par 'dod pas 'dir yang shes par byar nus te zhes bya bas ni rgyu dang 'bras bu dag gzhan nyid ma yin par sgrub pa'i chos gtan tshigs ni rgyud tha mi dad pa nyid yin par 'dod pas 'dir yang rgyu dang 'bras bu dag gzhan nyid ma yin par shes par byar nus pa'i rjes su dpag pa ni 'di ltar bya ste zhes bya bar sbyar ro / /
de'i phyir /
rgyu dang 'bras bu dag gzhan nyid ma yin te /
rgyud tha mi dad pa nyid yin pa'i phyir dper na /
rgyu'i rang gi bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyu'i rang gi bdag nyid ni rgyud tha mi dad pa nyid yin pa'i phyir rang gi bdag nyid las gzhan ma yin pa de bzhin du rgyu dang 'bras bu dag kyang rgyud tha mi dad pa nyid yin pa'i phyir gzhan ma yin no / /
yang gzhan yang rgyus 'bras bu skyed par byed na ther zug pa dag gi 'bras bu snga na yod par smra ba'i tshul gyis yod par gyur pa zhig skyed par byed dam /
'jig rten rgyang pan pa dag gi 'bras bu snga na med par smra ba'i tshul gyis med par gyur pa zhig skyed par byed grang na zhes bya bas ni yang gzhan yang rgyus 'bras bu skyed par byed na grangs can dag 'bras bu ther zug tu gnas par 'dod pa dag gi 'bras bu snga na yod par smra ba'i tshul gyis 'bras bu yod par gyur pa zhig rgyus skyed par byed na 'jig rten rgyang pan pa dang /
bye brag pa dang /
nyan thos mdo sde pa dag 'bras bu snga na med par 'dod pa dag gi 'bras bu snga na med par smra ba'i tshul gyis 'bras bu med par gyur pa zhig rgyus skyes par byed grang na /
brtag pa gnyi ga ltar yang mi 'thad par ston to / /
de la re zhig brtag pa dang po mi 'thad par bstan pa'i phyir /
de la /
'bras bu ngo bo nyid yod na / /
rgyus ni ci zhig skyed par 'gyur / /
'di ltar 'bras bu'i ngo bo nyid yod par gyur pa ni tha snyad du yang bstan dka' ba'i phyir dang /
dam bcas pa la sogs pa'i skyon ji skad bstan pa dag tu 'gyur ba'i phyir ro zhes bya bar dgongs te zhes bya ba smras te /
gal te 'bras bu ngo bo nyid yod pa ther zug tu gnas pa nyid yin na rgyus ci zhig skyed par 'gyur te /
'di ltar rgyu dang rkyen rnams med par 'bras bu ngo bo nyid yod par gyur pa ni tha snyad du yang bstan dka' ste /
'jig rten na ma skyes pa yod pa nyid du ma mthong ba'i phyir dang /
sngar bye brag tu smra ba dag 'bras bu skye ba'i snga rol na yang 'bras bu'i bdag nyid kyis mi stong par smra ba dgag pa'i skabs su /
'bras bu mi stong skye mi 'gyur / /
mi stong 'gag par mi 'gyur ro / /
mi stong de ni ma 'gags dang / /
ma skyes par yang 'gyur ba yin /
zhes bya ba dag gis des na gang dang gang yod pa de dang de ni skye ba med pa'i chos dang /
'gag pa med pa'i chos can yin par mthong ste /
yod pa'i phyir dper na da ltar gyi skad cig ma bzhin no / /
de ltar yod pa nyid du rjes su dpog pas skye ba med pa dang /
'gag pa med pa nyid kyis de dag bstsal ba'i phyir dam bcas pa la chos can gyi ngo bo nyid bstsal ba'i skyon yod do zhes ji skad bstan pa dag 'dir yang 'byung bar 'gyur ba'i phyir ro zhes bya bar dgongs so / /
de ltar re zhig brtag pa dang po la'o zhes bya ba ni mi 'thad par skyon brjod zin to zhes bya bar sbyar ro / /
da ni brtag pa gnyis pa la yang mi 'thad par skyon brjod par bya ste zhes bya bar sbyar ro / /
de'i phyir /
'bras bu ngo bo nyid med na / /
rgyus ni ci zhig skyed par 'gyur /
'bras bu ngo bo nyid med par gyur pa nam mkha'i me tog lta bu skye ba na tha snyad du yang bstan dka' ba'i phyir dang /
snga ma bzhin du dam bcas pa la sogs pa'i skyon ji skad bstan pa dag tu 'gyur ba'i phyir ro zhes bya bar dgongs so zhes bya ba smras te /
gal te 'bras bu ngo bo nyid med pa nam mkha'i me tog lta bu nyid yin na rgyus ci zhig skyed par 'gyur te /
'di ltar 'bras bu med par gyur pa nam mkha'i me tog lta bu med pa'i ngo bo nyid rgyus skyed cing gsal bar byed pa ni tha snyad du yang bstan dka' ste /
'jig rten na med pa skye ba nyid du ma mthong ba'i phyir dang /
sngar 'jig rten rgyang phan pa dag 'bras bu skye ba'i snga rol na ni med pa'i ngo bo nyid yin pas 'bras bu stong pa'i ngo bo nyid yin la /
skyes na yang dngos po gzhan gyi ngo bo nyid med pa yin no zhes zer ba dgag pa'i skabs su /
stong pa ji ltar skye 'gyur zhing / /
stong pa ji ltar 'gag par 'gyur / /
stong pa de yang ma 'gags dang / /
ma skyes par thal bar 'gyur zhes bya ba dag gis don dam par stong pa ni skye bar mi rigs te /
med pa'i phyir dper na nam mkha'i me tog bzhin no / /
don dam par 'bras bu'i ngo bo nyid la 'bras bu ma yin pa'i dngos po med pa ni 'gag par mi rigs te /
'bras bu ma yin pa'i dngos po med pa'i phyir dper na 'bras bu ma yin pa zhig nas med pa bzhin no / /
yang na med pa'i ngo bo nyid du rjes su dpog pas skye ba med pa dang /
'gag pa med pa nyid kyi 'bras bu skye ba dang 'gag pa bstsal ba'i phyir dam bcas pa la chos can gyi khyad par bstsal ba'i skyon yod do zhes ji skad bstan pa dag 'dir yang 'byung bar 'gyur ba'i phyir ro zhes bya bar dgongs so / /
'dir gal te gzhan dag na re de ltar 'bras bu yod pa dang med pa rgyus skyes par mi byed pa'i gtan tshigs dang dam bcas pa'i skyon dag sngar bye brag tu smra ba dang /
'jig rten rgyang pan pa dag dgag pa'i skabs su bstan zin na 'dir yang bzlas te bshad ci dgos zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis sngar /
'bras bu mi stong skye mi 'gyur / /
mi stong 'gag par mi 'gyur ro / /
mi stong de ni ma 'gags dang / /
ma skyes par yang 'gyur ba yin / /
stong pa ji ltar skye 'gyur zhing / /
stong pa ji ltar 'gag par 'gyur / /
stong pa de yang ma 'gags dang / /
ma skyes par yang thal bar 'gyur / /
zhes bya ba de dag gis ni 'bras bu'i sgo nas rgyu ngo bo nyid med pa nyid du bstan to / /
da ltar ni rgyu dngos po las ngo bo nyid med pa nyid du bstan te /
khyad par ni de yin no zhes bya ba smras te /
sngar tshig le'ur byas pa de gnyis kyi skabs kyis ni bye brag tu smra ba dag 'bras bu skye ba'i snga rol na yang 'bras bu'i bdag nyid kyis mi stong par smra ba de dgag pa'i phyir 'bras bu skye ba'i snga rol na yang 'bras bu bdag nyid kyis mi stong par yod pa la skye ba dang /
'gag pa med pa'i skyon du 'gyur bas de ni mi 'dod de 'bras bu'i dngos po ni skye ba dang 'gag pa'i chos can nyid yin pas ngo bo nyid med la /
de ltar 'bras bu'i ngo bo nyid med pa nyid kyi sgo nas rgyu yang ngo bo nyid med pas don dam par rgyus 'bras bu skyed par mi byed do zhes bya ba dang /
'jig rten rgyang pan pa dag 'bras bu skye ba'i snga rol na ni med pa'i ngo bo nyid yin pas 'bras bu stong pa'i ngo bo nyid yin la /
skyes na yang dngos po gzhan gyi ngo bo nyid med pa yin no zhes zer ba de dgag pa'i phyir snga na med pa dang gcig la gcig med pas stong pa dag la skye ba dang 'gag pa med pa'i skyon du 'gyur bas rgyu med par skye ba dang 'gag par mi 'dod de /
'bras bu'i dngos po ni rgyu las skye zhing rang gi ngang gis 'gag pa'i chos can nyid yin pas med pa'i ngo bo nyid ma yin la /
de ltar 'bras bu med pa'i ngo bo nyid ma yin pa'i sgo nas rgyu yang med pa'i ngo bo nyid ma yin pas don dam par med pa'i ngo bo nyid rgyu med par skye ba dang 'gag par mi 'gyur ro zhes bya bar bstan to / /
da ltar skabs 'dir ni rgyu ngo bo nyid med pas don dam par rgyus 'bras bu yod pa skyed par mi byed pa dang /
rgyu nyid med pa'i ngo bo nyid ma yin pas don dam par med pa'i ngo bo nyid rgyu med par skye bar mi 'gyur ro zhes bstan te /
khyad par ni de yin pas zlos par mi 'gyur ro / /
de'i phyir de ltar yongs su brtags na don dam par rgyus 'bras bu skyed pa nyid mi 'thad pa de'i phyir /
skye ba yod pa ma yin na / /
rgyu nyid 'thad par mi 'gyur ro / /
zhes gsungs te /
de ltar ji skad bstan pa'i tshul gyis so / /
de la don dam par rgyus ni 'bras bu skyed par byed pa nyid de /
'bras bu'i rgyu yin pa'i phyir ro zhes gang smras pa'i gtan tshigs de don dam par ni don ma grub pa nyid do / /
tha snyad pa'i gtan tshigs yin par brjod na ni don 'gal ba nyid de /
mi mthun pa'i phyogs 'ba' zhig la yod pa'i phyir ro zhes bya ba ni skabs kyi mjug bsdu ba dang /
tshad ma'i 'bras bu yin te /
de ltar don dam par rgyus 'bras bu skyed pa nyid mi 'thad pas skye ba yod pa ma yin pas rgyu nyid mi 'thad pa'i phyir sngar pha rol po dag gis smras pa'i gtan tshigs don dam par rgyus ni 'bras bu skyed par byed pa nyid de /
'bras bu'i rgyu yin pa'i phyir ro zhes bya ba de don dam par ni ma grub pa nyid yin la /
kun rdzob tu ni 'gal ba nyid yin no / /
'dir smras pa /
don dam par rgyus ni 'bras bu skyed par byed pa nyid de /
'di'i 'di'o zhes brjod pa'i phyir ro / /
gang gis gang skyed par mi byed pa de la ni rgyu 'di'i 'bras bu 'di'o zhes mi brjod de /
dper na rnga mo'i rwa 'di'i ru bzhi 'di'o zhes mi brjod pa bzhin no / /
'di la ni mig 'di'i 'bras bu ni mig gi rnam par shes pa 'di'o zhes sam /
sa bon 'di'i 'bras bu myu gu 'di'o zhes brjod pas de'i phyir gtan tshigs grub pas 'dod pa'i don grub po zhes bya ba ni 'dir pha rol po dag ni 'di'i 'di'o zhes 'grel pa brjod pa'i gtan tshigs kyis don dam par rgyus 'bras bu skyed par byed pa nyid do zhes sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di ni rnga mo'i rwa med pa'i ru bzhi 'di'o zhes mi brjod pa de ni yod pa ma yin gyi /
mig dang sa bon yod pa 'di'i 'bras bu mig gi rnam par shes pa dang /
myu gu 'di'i zhes brjod pa 'di ni yod pa ma yin pas /
de'i phyir rgyu dang 'bras bu dag la 'di'i 'di'o zhes 'brel pa brjod pa yod pa'i phyir don dam par rgyus 'bras bu skyed par byed pa nyid do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gal te don dam par 'bras bu skye ba 'ga' zhig yod par gyur na ni des na 'bras bu skye ba las rgyu yang rgyu nyid du 'thad pas /
rgyu 'di'i 'bras bu 'di'o zhes brjod du yang rung ba zhig na de yang med pas /
rgyu nyid 'thad pa yod min na / /
'bras bu gang gi yin par 'gyur / /
de ltar ma grub pa'i phyir gtan tshigs kyi don ma grub pa nyid dam /
don 'gal ba nyid do zhes bya ba smras te /
rgyu nyid mi 'thad pa'i phyir /
'bras bu yang mi 'thad pas rgyu 'di'i 'bras bu 'di'o zhes bya ba de ma grub pa'i phyir pha rol po'i gtan tshigs kyi don don dam par ni ma grub pa nyid la kun rdzob tu ni 'gal ba nyid do / /
gzhan dag gis smras pa /
tshogs pa rnyed na 'bras bu skye bar mi 'gyur la /
dus kyang tshogs pa'i yan lag yin pas des na 'bras bu 'grub pa'i rgyu yin pa'i phyir gtan tshigs sngar smras pa'i don ma grub pa nyid ma yin no / /
kho bo cag rgyu 'ba' zhig las 'bras bu grub par yang mi 'dod pas de'i phyir rgyus 'bras bu skyed par mi byed la 'bras bu yang rgyus bskyed par bya ba ma yin no zhes gang smras pa de 'ang grub pa la sgrub pa yin no zhes bya ba ni 'dir gzhan dag na re lung las /
las rnams bskal pa brgyar yang ni / /
chud mi za ba 'ang tshogs dang dus / /
rnyed na lus can rnams la ni / /
'bras bu dag tu 'gyur ba nyid / /
ces kyang gsungs la /
rgyu 'brel pa dang rkyen 'brel pa gang zhe na /
ma rig pa'i rkyen gyis 'du byed rnams zhes bya ba dang /
sa bon gyi rkyen gyis myu gu zhes bya ba la sogs pa ni rgyu 'brel pa yin la /
khams drug po dag tshogs pa ni rkyen 'brel pa yin no zhes kyang gsungs te /
kho bo cag kyang de skad len pas des na rgyu dang rkyen gyi tshogs pa rnyed na 'bras bu skye bar 'gyur la /
dus kyang tshogs pa'i yan lag yin pas 'bras bu 'grub pa'i rgyu yin pa'i phyir kho bo cag gis sngar smras pa'i gtan tshigs dus ni yod pa kho na yin te /
'bras bu 'grub pa'i rgyu yin pa'i phyir ro zhes bya ba de'i don grub pa nyid kyang ma yin la /
khyed dbu ma pas rgyus 'bras bu skyed par mi byed la /
'bras bu yang rgyus bskyed par bya ba ma yin no zhes gang smras pa de yang grub pa la sgrub pa yin no zhes zer ba'i tshig yin no / /
de skad ces zer ba de'i lan du 'grel pa byed pa nyid kyis 'dir bshad pa /
'di la rgyu dang rkyen rnams kyi tshogs pa de ni rdzas su yod pa ma yin pa'i phyir rang gi bdag nyid kyis yod pa ma yin te /
gal te des bdag nyid skyed par byed cing skyes nas 'bras bu yang skyed par 'gyur grang na /
phyogs de yang 'khrul pa skyed pa yin te zhes bya ba smras te /
rgyu dang rkyen rnams kyi tshogs pa de ni spyi 'dus pa tsam la nye bar gdags par zad pas tha snyad du yang rdzas su yod pa ma yin pa'i phyir rang gi bdag nyid kyis yod pa ma yin pas des bdag gi bdag nyid kyang mi skyed pas 'bras bu skyed par mi byed do / /
gzhan yang gal te tshogs pa des bdag nyid skyed par byed cing bdag nyid skyes na 'bras bu yang skyed par 'gyur grang na /
phyogs de yang khyed cag 'khrul pa skyed pa'i rgyu tsam du zad kyi /
brtag mi bzod pas tshogs pas 'bras bu mi skyed pa'i phyir khyed kyis sngar smras pa'i gtan tshigs kyi don ma grub pa nyid kyang nyams pa med la /
kho bos smras pa yang grub pa la sgrub pa ma yin no zhes ston to / /
de nyid bstan pa'i phyir /
rgyu rnams dang ni rkyen dag gi /
tshogs pa gang yin de yis ni / /
bdag gis bdag nyid mi skyed na / /
'bras bu ji ltar skyed par byed / /
ces bya ba smras so / /
de nyid kyi 'thad pa bstan pa'i phyir /
des 'bras bu skyed par mi byed pa nyid de /
rdzas su yod pa ma yin pa'i phyir ro zhes bya bar dgongs so zhes bya bar smras te /
dper na dmag dang nags tshal dang shing rta zhes bya ba dag ni tshogs pa'i yan lag spyi 'dus pa la nye bar gdags par zad kyi /
rdzas su yod pa ma yin pa'i phyir bdag gis bdag nyid kyang skyed par mi byed pas /
des 'bras bu gzhan skyed par mi byed pa nyid yin pa de bzhin du rgyu dang rkyen gyi tshogs pa zhes bya ba yang tshogs pa'i yan lag spyi 'dus pa la nye bar gdags par zad kyi /
rdzas su yod pa ma yin pa'i phyir / /
bdag gis bdag nyid kyang skyed par mi byed pas des 'bras bu gzhan skyed par mi byed pa nyid do zhes bya bar dgongs so / /
tshogs pa dgag pa 'di la kha cig na re / /
tshogs pa gcig pu ma yin te / /
de bzhin dngos po 'ga' yang med / /
gal te de yang de las gzhan / /
de yang gcig pu 'ga' zhig yod / /
ces ji skad bshad pa lta bu'o zhes bya ba ni slob dpon gyi zhal snga nas kyis tshig le'ur byas pa /
rgyu rnams dang ni rkyen dag gi /
tshogs pa gang yin de yis ni / /
bdag gis bdag nyid mi skyed na / /
'bras bu ji ltar skyed par byed / /
ces gsungs pa rnam par bshad pa'i skabs 'di la 'grel pa byed pa gnas brtan bud+d+ha pA li ta na re rgyu dang rkyen gyi tshogs pa 'bras bu skyed par byed pa zhes bya bar brtags pa gang yin pa des re zhig bdag gi bdag nyid skyed par mi byed de /
ci'i phyir zhe na /
tshogs pa ni du ma yin par shes pa'i phyir te /
slob dpon 'phags pa lhas kyang /
tshogs pa gcig pu ma yin te / /
de bzhin dngos po 'ga' yang med / /
gal te de yang de las gzhan / /
de yang gcig pu 'ga' zhig yod / /
ces gsungs pa lta bu'o zhes zer ro zhes bya bar sbyar ro / /
kha cig na re de ni khungs su mi rung ste /
tshig le'ur byas pa'i don dang mi mthun pa'i phyir ro zhe'o zhes bya ba ni 'grel pa byed pa nyid na re 'phags pa lhas mdzad pa'i tshigs su bcad pa de bzang mod kyang /
skabs 'di'i khungs ma yin pa las gnas brtan bud+d+ha pA li tas khungs su byas pa ma legs te /
'dir slob dpon gyis gsungs pa'i tshig le'ur byas pa'i don ni rgyu dang rkyen rnams kyis rang gi bdag nyid mi skyed pas /
de dag gi 'bras bu yang skyed par mi 'gyur ro zhes bya ba yin la /
khungs kyi don ni rgyu dang rkyen rnams las tshogs pa zhes bya ba logs shig na med par ston pa yin pas tshig le'ur byas pa'i don dang mi mthun pa'i phyir de khungs su mi rung ngo zhes zer ro / /
yang na tshogs pa nyid kyis 'bras bu skyed pa nyid du rnam par rtog pa yang sngar bzhin du nye bar sbyar nas rgyu bzhin du dgag par bya'o zhes bya bas ni pha rol po dag rgyu dang rkyen rnams kyi tshogs pas 'bras bu skyed pa nyid du rnam par rtog pa de dgag pa'i thabs ni /
yang na sngar rgyu dgag pa'i skabs su rgyu dang 'bras bu dag gcig pa nyid dang /
gzhan nyid dang /
'bras bu yod pa dang /
med pa la sogs pas 'bras bu skyed par mi 'thad pa'i gtan tshigs dang dpe dag bstan pa de bzhin du 'dir yang tshogs pa dang 'bras bu dag gcig pa nyid dang gzhan nyid dang /
'bras bu yod pa dang med pa la sogs pas 'bras bu skyed par mi 'thad pa'i gtan tshigs dang dpe dag snga ma bzhin du nye bar sbyar nas rgyu bzhin du dgag par bya'o zhes bstan to / /
yang na tshogs pa ni 'bras bur gyur pa rnams kyi rgyu dang rkyen dag gi tshogs pa nyid yin na 'bras bu de yang don dam par dngos su'am brgyud pas 'bras bu'i ngo bo nyid med par bstan zin pas de'i phyir gang dag gi tshogs pa gang zhig yin zhes bya bas kyang tshogs pa mi 'thad pa'i rigs pa rnam pa gzhan ston te /
'di ltar tshogs pa zhes bya ba ni 'bras bu skyes pa'i sgo nas 'bras bu de rnams kyi rgyu dang rkyen dag gi tshogs pa nyid yod par rjes su dpag pas 'bras bur gyur pa rnams kyi rgyu dang rkyen dag gi tshogs pa nyid yin na 'bras bu de yang don dam par ma skyes pa'i phyir ji ltar dngos su'am brgyud pas 'bras bu'i ngo bo nyid du med pa de ltar bstan zin pas de'i phyir 'bras bur gyur pa med na 'bras bu gang dag gi rgyu dang rkyen dag gi tshogs pa gang zhig yin te /
tshogs pa zhes bya ba'i sgra 'jug pa tsam yang med do / /
de dag gi de med pa nyid du nges par bzung nas / /
rgyu rnams dang ni rkyen dag gi /
tshogs pa gang yin de yis ni /
bdag gis bdag nyid mi skyed na / /
'bras bu ji ltar skyed par byed / /
ces gsungs te /
'dir don ni snga ma bzhin no zhes bya ba ni de ltar tshogs pa zhes bya ba'i sgra 'jug pa tsam yang med pa de'i phyir slob dpon gyi zhal snga nas kyi 'bras bur gyur pa med pa de dag gi rgyu dang rkyen gyi tshogs pa de med pa nyid du nges par bzung nas tshig le'ur byas pa 'di gsungs te /
'dir tshig gi don ni snga ma bzhin no / /
skabs kyi don la ni khyad par yod de sngar ni pha rol po dag gi tshogs pas 'bras bu skyed pa nyid phyogs su byas te /
'bras bu skye ba'i rgyu yod par rjes su dpog pa dgag pa'i phyir tshig le'ur byas pa 'di rnam par bshad do / /
'dir ni 'bras bu skye bas tshogs pa yod par shes par bya ba yin na 'bras bu skye ba med pa'i phyir tshogs pa yang med pa nyid do zhes bstan te /
skabs kyi khyad par ni de yin no / /
gang gi tshe de ltar tshogs pas 'bras bu skyed par mi 'thad cing /
tshogs pa ma yin pa rgyu dang rkyen tshogs pa'i mtshan nyid ma yin pa'i rgyu des kyang 'bras bu skyed par mi byed la 'bras bu yang rgyus bskyed par bya ba ma yin par dgag pa sngar bstan zin pas /
de phyir tshogs pas byas pa dang / /
tshogs min byas pa'i 'bras bu med / /
ces rab tu byed pa 'das ma thag pa'i nang du bstan pa'i dbang gis mjug bsdu bar bya'o zhes bya ba ni mjug bsdu ba yin te /
gang gi tshe de ltar sngar /
gal te rgyu dang rkyen rnams kyi / /
tshogs pa nyid las skye gyur na / /
tshogs la 'bras bu yod na ni / /
ji ltar tshogs pa nyid las skye / /
gal te rgyu dang rkyen rnams kyi / /
tshogs pa nyid las skye 'gyur na / /
tshogs la 'bras bu med na ni / /
ji ltar tshogs pa nyid la skye / /
zhes bya ba la sogs pa ji skad bstan pa'i rim gyis tshogs pas 'bras bu skyed par yang mi 'thad la /
sngar rkyen brtag pa'i rab tu byed pa dang po'i skabs su /
de'i phyir rkyen las byung ma yin / /
rkyen min las byung 'bras bu ni / /
yod min 'bras bu med pas na / /
rkyen min rkyen du ga la 'gyur / /
zhes bya ba la sogs pas tshogs pa ma yin pas kyang 'bras bu skyed par mi byed par bstan la /
sngar /
gal te rgyus ni 'bras bu la / /
rgyu byin nas ni 'gag 'gyur na / /
gang byin pa dang gang 'gag pa'i / /
rgyu yi bdag nyid gnyis su 'gyur / /
gal te rgyus ni 'bras bu la / /
rgyu ma byin par 'gal 'gyur na / /
rgyu 'gags nas ni skyes pa yi / /
'bras bu de ni rgyu med 'gyur / /
zhes bya ba la sogs pas 'bras bu yang rgyus bskyed par bya ba ma yin par dgag pa bstan pas de'i phyir tshogs pas byas pa dang tshogs pa ma yin pas byas pa'i 'bras bu med do zhes rab tu byed pa 'das ma thag pa'i nang du bstan pa'i dbang gis mjug bsdu bar bya'o / /
de'i phyir dus ni yod pa kho na yin te /
'bras bu 'grub pa'i rgyu yin pa'i phyir ro zhes bya ba'i gtan tshigs de'i don ma grub pa nyid nyams pa med do zhes bya ba ni tshad ma'i 'bras bu yin te /
de ltar 'bras bu 'grub pa med pa'i phyir pha rol po dag gis sngar rab tu byed pa 'di'i dang po'i dus ni yod pa kho na yin te /
'bras bu 'grub pa'i rgyu yin pa'i phyir ro zhes bya ba smras pa'i gtan tshigs de'i don ma grub par sngar bstan pa nyid nyams pa med par so na gnas so / /
grangs can dag gis smras pa /
tshogs pa ni rdzas su yod pa nyid de /
rang gi yan lag dag las gzhan pa ma yin pa'i phyir dper na tshogs pa'i yan lag dag gi bdag nyid bzhin pas tshogs pas 'bras bu skyed par mi byed pa nyid de /
rdzas su yod pa ma yin pa'i phyir ro zhes gang smras pa de rigs pa ma yin no zhes bya ba ni grangs can dag gzhan ma yin pa'i gtan tshigs kyi tshogs pa rdzas su yod pa nyid du sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na tshogs pa'i yan lag dag gi bdag nyid ni rang gi bdag nyid las gzhan ma yin pa'i phyir rdzas su yod pa nyid yin pa de bzhin du tshogs pa yang rang gi yan lag dag las gzhan ma yin pa'i phyir rdzas su yod pa nyid yin pas /
khyed dbu ma pas sngar tshogs pas 'bras bu skyed par mi byed pa nyid de /
rdzas su yod pa ma yin pa'i phyir ro zhes gang smras pa de rigs pa ma yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
'bras bu skye ba'i tshogs pa yin grang na /
'bras bu skye ba med pa dang /
rdzas su yod pa nyid ma yin pa yang sngar bstan zin pas de'i phyir /
'bras bu yod pa ma yin na / /
rkyen gyi tshogs pa ga la yod / /
dpe ma grub pa'i phyir dang /
btags par yod pa yang de nyid dang /
gzhan nyid du brjod par bya ba ma yin pas /
gtan tshigs kyi don ma grub pa'i phyir ro zhes bya bar dgongs so zhes bya ba smras te /
grangs can dag tshogs pa rdzas su 'dod pa ni 'bras bu skye ba'i tshogs pa yin grang na /
'bras bu skye ba med pa dang /
rgyu rkyen dang dmag dang /
nags tshal dang /
shing rta la sogs pa tshogs pa rdzas su yod pa nyid ma yin pa yang sngar bstan zin pas de'i phyir /
'bras bu yod pa ma yin na /
'bras bu'i rkyen gyis tshogs pa rdzas su ga la yod /
des na grangs can dag gi dpe tshogs pa'i yan lag dag gi bdag nyid bzhin pas zhes bya ba ma grub pa'i phyir dang /
gtan tshigs rang gi yan lag dag las gzhan ma yin pa'i phyir zhes bya ba de yang rgyu rkyen dang /
dmag dang nags tshal dang /
shing rta la sogs par btags par yod pa dag kyang de nyid dang gzhan nyid du brjod par bya ba ma yin par sngar bstan zin pas /
gzhan ma yin pa nyid du ma grub pa'i phyir grangs can dag gi sgrub pa de ma grub po / /
tshogs pa rdzas su yod pa nyid ma yin par bstan pa'i khungs slob dpon 'phags pa lhas mdzad pa bstan pa'i phyir de ltar yang /
gang phyir 'jig rten ji snyed ming / /
tshogs pa nyid la snang 'gyur ba / /
de phyir dngos po yod min te / /
dngos med tshogs pa'ang yod ma yin / /
zhes bshad pa lta bu'o zhes bya ba smras te /
gang gi phyir 'jig rten na ji snyed ming du brjod pa de dag thams cad tshogs pa nyid la snang bar 'gyur ba de'i phyir tshogs pa la ma gtogs pa'i dngos po ni yod pa ma yin te /
dngos po med na tshogs pa yang yod pa ma yin no zhes bshad do / /
de la 'dir rab tu byed pa'i don ni dus ngo bo nyid med pa nyid du bstan pa'i mi mthun pa'i phyogs kyi khyad par dgag pas rgyu dang 'bras bu ngo bo nyid med pa nyid du bstan pa yin no zhes bya ba ni mjug bsdu ba dang /
tshad ma'i 'bras bu yin te /
rgyu dang 'bras bu brtag pa'i rab tu byed pa nyi shu pa'i skabs 'dir rab tu byed pa'i don tshad ma'i 'bras bu blta ba ni sngar dus brtag pa'i rab tu byed pa bcu dgu pa'i skabs su da ni stong pa nyid kyi mi mthun pa'i phyogs kyi khyad par dgag pas dus ngo bo nyid med pa nyid du bstan pa'i don gyi dbang gis rab tu byed pa bcu dgu pa brtsam mo zhes bya bas dus ngo bo nyid med pa nyid du bstan pa de la 'dir rab tu byed pa nyi shu pa brtsam pa'i skabs su pha rol po dag gis don dam par dus ni med pa kho na yin te /
'bras bu 'grub pa'i rgyu yin pa'i phyir ro zhes dus ngo bo nyid med pa nyid du bstan pa'i mi mthun pa'i phyogs kyi khyad par smras pa de dgag pas rgyu dang 'bras bu ngo bo nyid med pa nyid du bstan pa yin no / /
rgyu dang 'bras bu ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba btsal ba'i phyir 'dir yid ches pa'i lung gi khungs las kyang bsgrub par bya ste /
de'i phyir bcom ldan 'das kyis 'phags pa srid pa 'pho ba'i mdo las /
'dren pas gang du tshogs nyid kyi / /
lta ba rab tu bstan pa de / /
blo can rnams ni don dam gyi / /
nye bar gdags pa'i sar ston to / /
zhes bya ba la sogs pa gang dag gsungs pa de dag grub pa yin no zhes bya ba smras te /
'dren pa sangs rgyas bcom ldan 'das kyis mdo sde gang du tshogs pa nyid kyi lta bar rab tu bstan pa de /
byang chub sems dpa' blo can rnams ni don dam pa'i nye bar gdags pa'i sa yin par ston to / /
de yang bcom ldan 'das kyis gang du tshogs pa bstan pa mdzad pa de ni don dam pa la 'jug pa'i thabs yin par bstan te /
gang gi phyir tshogs pa 'du ba ni rdzas su yod pa ma yin pa de'i phyir de nyid don dam pa ste /
'di ltar rdzas su med pa nyid du dmigs su med pa'i phyir ro / /
de lta bas na 'dir rab tu byed pa 'di nyid kyis skye ba med pa nyid skabs gzhan gyis bsgrubs so / /
de ltar yid ches pa'i lung de dag grub pa ni rgyu dang 'bras bu ngo bo nyid med pa nyid du bstan pa'i yon tan dang khungs yin te /
de'i phyir rtog ge skam po tsam nyi tshes bsgrubs pa ma yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las rgyu dang 'bras bu brtag pa zhes bya ba ste rab tu byed pa nyi shu pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni de bzhin du stong pa nyid kyi mi mthun pa'i phyogs kyi khyad par dgag pas 'byung ba dang 'jig pa ngo bo nyid med pa nyid du bstan pa'i don gyi dbang gis rab tu byed pa nyi shu gcig pa brtsam mo zhes bya ba la dbang gis zhes bya ba'i sgra skabs 'dir yang dam bcas pa la 'jug pa rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bca' ba la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas /
'dir yang bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni sngar bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs yin te /
'di lta ste don dam par dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos don dam par dngos po rnams ngo bo nyid yod pa nyid du bsgrub pa'i phyogs kyi khyad par 'og nas don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro zhes bya ba la sogs pa 'byung ba dag yin no / /
de dgag pa zhes bya ba ni de dgag pa'i dbang du byas nas rab tu byed pa nyi shu gcig pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas 'byung ba dang 'jig pa ngo bo nyid med pa nyid du bstan pa'i don gyi dbang gis rab tu byed pa nyi shu gcig pa brtsam mo zhes bya ba smras te /
'byung ba dang 'jig pa brtag pa'i rab tu byed pa nyi shu gcig pa'i gzhung 'og nas 'byung ba de'i don ni 'byung ba dang 'jig pa ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
'byung ba dang 'jig pa ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas /
de'i phyir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan te / /
stong pa nyid kyi mi mthun pa'i phyogs kyi khyad par zhes bya ba smos pa de nyid bstan pa'i phyir 'dir smras pa /
don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro / /
'di na gang yod pa ma yin pa de ni 'byung ba dang 'jig pa'i rgyu ma yin te /
dper na sbrul gyi rkang pa bzhin no / /
dus ni 'byung ba dang 'jig pa'i dus kyi rjes su 'byung ba dag gi rgyu yin pas de'i phyir don dam par dus ni yod pa kho na yin pas des na de gsal ba yod pa'i phyir gtan tshigs grub pas 'dod pa'i don grub po zhes bya ba smras te /
de dag gi chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na sbrul gyi rkang pa lta bu gang yod pa ma yin pa de ni 'byung ba dang 'jig pa dus kyi rjes su 'brang ba dag gi rgyu ma yin pas de ni yod pa ma yin gyi /
dus ni dngos po 'byung ba dang 'jig pa dus kyi rjes su 'brang ba dag gi rgyu yin pas /
de ni yod pa kho na yin te /
de ltar dus yod pa kho na yin pas don dam par dngos po rnams kyi ngo bo nyid kyis dus gsum gsal bar byed pa yod pa'i phyir sngar kho bo cag gis dus brtag pa'i rab tu byed pa dang por don dam par dngos po rnams kyi ngo bo nyid yod pa kho na yin te /
gsal ba'i rgyu yin pa'i phyir dper na mar me bzhin no zhes smras pa dang /
rgyu dang 'bras bu brtag pa'i rab tu byed pa'i dang por don dam par dus ni yod pa kho nar shes par bya ste /
'bras bu 'grub pa'i rgyu yin pa'i phyir ro zhes smras te /
gtan tshigs grub pas kho bo cag gi 'dod pa'i don grub po zhes zer ro / /
stong pa nyid kyi mi mthun pa'i phyogs kyi khyad par de dgag pas 'byung ba dang 'jig pa ngo bo nyid med pa nyid du bstan pa'i phyir de skad ces zer ba de'i lan du 'grel pa byed pa nyid kyis 'dir bshad pa /
'byung ba dang 'jig pa dag gang yang rung ba med par ram /
lhan cig tu 'grub par 'gyur grang na zhes bya ba smras te /
'di la khyed gang gi phyir 'byung ba dang 'jig pa dag dus kyis sgrub par byed cing /
'byung ba dang 'jig pa dag yod pas dus kyang yod pa nyid du bsgrub pas de'i phyir gal te 'byung ba dang 'jig pa dag grub par gyur na de dag gi rgyu dus kyang 'grub par 'gyur grang na /
'byung ba dang 'jig pa dag ni 'jig pa 'byung ba med par yod pa nyid ma yin la /
'jig pa 'byung ba dang lhan cig tu yang yod pa nyid ma yin /
'byung ba yang 'jig pa med par yod pa nyid ma yin la /
'byung ba 'jig pa dang lhan cig tu yang yod pa nyid ma yin te /
de ltar mu bzhi char gyi sgo nas 'byung ba dang 'jig pa dag mi 'grub pas de dag gi rgyu dus nyid yod pa ma yin pas pha rol po'i gtan tshigs kyi don dbu ma pa'i phyogs la ma grub pa nyid do zhes ston to / /
de la re zhig mu dang po gnyis kyi phyogs nye bar bzhag pa bstan pa'i phyir /
de la re zhig /
'jig pa 'byung ba med par ram /
lhan cig yod pa nyid ma yin / /
zhes bya ba smras te /
de sgrub pa ni 'og nas ston to / /
de dag gi tshig gi don bye brag tu bshad pa bstan pa'i phyir /
'jig pa ni 'gag pa'i rnam grangs so / /
'byung ba ni skye ba'i rnam grangs so / /
nyid ces bya ba'i tshig gi phrad ni rtsa ba bskang ba'i phyir ro zhes bya ba smras so / /
da ni mu phyi ma gnyis kyi phyogs nye bar bzhag pa bstan pa'i phyir /
de bzhin du /
'byung ba 'jig pa med par ni / /
lhan cig yod pa nyid ma yin / /
zhes bya ba smras te /
de'i sgrub pa yang 'og nas ston to / /
phyogs nye bar bzhag pa de dag gi tshad ma'i 'bras bu bstan pa'i phyir /
kho bo cag gi phyogs la'o / /
de'i phyir de dag gi rgyu de nyid yod pa ma yin pas gtan tshigs kyi don gzhan las ma grub pa nyid do zhes bya ba smras te /
de ltar mu bzhi pa de dag kho bo cag gi phyogs la yod pa ma yin pa de'i phyir 'byung ba dang 'jig pa de dag gi rgyu dus nyid yod pa ma yin pas /
pha rol po'i gtan tshigs 'byung ba dang /
'jig pa'i rgyu yin pa'i phyir ro zhes bya ba de gzhan la ma grub pa nyid do / /
ci ste rang gi grub pa'i mtha'i tshul rab tu ma bsgrubs par gzhan gyi phyogs sun dbyung bar mi nus so snyam na zhes bya ba ni pha rol po dag dbu ma pas rang gi dam bcas pa'i grub pa'i mtha'i tshul rab tu ma bsgrubs par kho bo cag gzhan gyi phyogs sun dbyung bar mi nus so snyam du sems pa yin no / /
de'i lan du 'grel pa byed pas rang gi grub pa'i mtha'i tshul rab tu bsgrub pa de bstan pa'i phyir re zhig /
mu dang po gnyis kyi phyogs nye bar gzhag pa'i rnam par brtag pa snga ma'i dbang du bya ste /
bshad do zhes bya bar sbyar ro / /
de la re zhig mu dang po dgag pa bstan pa'i phyir bshad pa /
'jig pa 'byung ba med par ni / /
ji lta bur na yod par 'gyur / /
yod pa nyid ma yin no zhes bya ba'i tshig gi don te /
de ni dam bca' ba nye bar bzhag pa'o zhes bya ba smras te /
des ni 'jig pa 'byung ba med par yod pa nyid ma yin par dgag pa'i mu dang po'i dam bca' ba nye bar bzhag pa bstan to / /
de'i bsgrub pa bstan pa'i phyir / /
ji ltar 'chi ba skye ba med pa ltar / /
de ltar /
'jig pa 'byung ba med par med / /
de'i rkyen yin pa'i phyir ro zhes bya bar dgongs so zhes bya ba smras te /
ji ltar 'chi ba skye ba med par med pa ltar 'jig pa yang 'byung ba med par med de /
'chi ba dang 'jig pa de'i rkyen skye ba dang 'byung ba yin pa'i phyir ro zhes bya bar mdo mdzad pas dgongs so / /
'dir tshig gi don gsal bar bya ba'i tshig gzhan 'dod pa'i phyir smras te ji ltar dang de ltar zhes bya ba'i tshig gnyis khong nas drangs te bstan par bya'o zhes bya bas ni / /
'chi ba skye ba med pa ltar / /
'jig pa 'byung ba med par med / /
ces bya ba'i tshig le'ur byas pa'i rtsa ba de gnyis kyis tshig gi don gsal bar bya ba'i tshig gzhan 'dod pa'i phyir 'grel pa las ji ltar dang de ltar zhes bya ba'i tshig gnyis khong nas drangs te /
bstan par blta bar bya'o zhes bstan to / /
don 'di yang rab tu grags pa yin pas 'dir rjes su dpag pa ni brjod par mi bya'o zhes bya bas ni ji ltar 'chi ba skye ba med par med pa de ltar 'jig pa yang 'byung ba med par med pa'i don 'di yang 'jig rten thams cad la rab tu grags pa yin pas 'dir rjes su dpag pa ni brjod par bya mi dgos so zhes bstan te / /
rab tu grags pa yin yang dpes drang bar bya ste zhes bya bas ni de ltar rab tu grags pa yin yang /
'ga' zhig log par sgrub pa yod na de la 'di skad ces /
'jig pa ni 'byung ba med par med de /
de'i rkyen yin pa'i phyir dper na 'chi ba skye ba med par med pa bzhin no zhes sgrub pa dpes drangs rnams kyang 'jig pa de'i bdag nyid yin pa'i phyir 'byung ba'i dngos po rnams la 'jig pa'i mi rtag pa nyid nam yang med pa ma yin pas 'byung ba ni 'jig pa med par yod pa nyid ma yin no / /
sde pa gzhan las gang 'jig pa'i rgyu dang phrad nas mi rtag pa nyid kyis 'jig par byed pas des na dus thams cad du mi rtag pa nyid yod pa ma yin no zhes zer ba de yang zhes bya bas ni nyan thos bye brag tu smra ba dag gi gzhung las 'jig pa la rgyu yod par smra ba'i tshig yin te /
de dag na re dper na gcod pa'i rgyu sta re dang phrad nas mis shing gcod par byed pas des na dus thams cad du mi nyid gcod pa po ma yin gyi /
gcod pa'i rgyu nyid logs shig na yod pa de bzhin du 'jig pa'i rgyu tho ba dang phrad nas mi rtag pa nyid kyis bum pa 'jig par byed pas /
des na dus thams cad du mi rtag pa nyid yod pa ma yin gyi /
'jig pa'i rgyu nyid logs shig na yod pas de'i phyir 'byung ba ni 'jig pa med par yang yod pa nyid yin no zhes zer ro / /
de dag gi gzhung dgag pa'i phyir 'grel pa byed pa nyid kyis /
gal te de lta na a ru ra dang phrad nas lhas 'khru bar byed pa lta bur 'gyur te /
gal te 'jig pa'i rgyu yod na ni mi rtag pa nyid kyis 'jig par byed na de lta na 'jig pa'i rgyu nyid kyis 'jig par byed kyi /
mi rtag pa nyid kyis 'jig par mi byed de /
de yod kyang 'jig par mi byed pa'i phyir ro zhes bya ba smras te /
gal te de ltar 'jig pa las rgyu gzhan logs shig na yod cing de dang phrad nas mi rtag pa nyid kyis 'jig par byed na de lta na kha cig na re 'khru ba'i rgyu a ru ra logs shig yod pa dang phrad nas lhas 'khru bar byed do zhes zer ba lta bur 'gyur bas de ni mi rung ste /
de ltar na 'jig pa'i rgyu nyid kyis 'jig par byed kyi mi rtag pa nyid kyis 'jig par mi byed pas /
'byung ba yang 'jig pa'i rgyu dang ma phrad kyi bar du rang gi ngang gis mi 'jig pa'i skyon du 'gyur bas de ni mi 'dod do / /
de la 'di skad ces kyang 'dri bar bya ste /
ci 'jig pa'i bdag nyid can zhig 'jig pa'i rgyu la ltos nas 'jig par 'gyur ram /
'on te 'jig pa'i bdag nyid can ma yin pa zhig 'jig pa'i rgyu la ltos nas 'jig par 'gyur zhes bya bas ni nyan thos bye brag tu smra ba dag la gal te gnyis brtag par bya zhing gnyi ga ltar yang mi 'thad par ston to / /
de la brtag pa dang po mi 'thad par bstan pa'i phyir /
de la gal te 'jig pa'i bdag nyid can zhig yin na ni de'i 'jig pa de skyes ma thag tu 'byung bar 'gyur te /
de'i bdag nyid yin pa'i phyir dper na rang gi bdag nyid bzhin pas de ni rigs pa ma yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na 'jig pa'i rang gi bdag nyid ni 'jig pa de'i bdag nyid yin pa'i phyir de'i 'jig pa de skyes ma thag tu 'byung bar 'gyur bas de 'jig pa'i rgyu gzhan la ltos nas 'jig par 'gyur bar rigs pa ma yin pa de bzhin du 'jig pa'i bdag nyid can yang 'jig pa'i bdag nyid yin pa'i phyir de'i 'jig pa de skyes ma thag tu 'byung bar 'gyur bas de 'jig pa'i rgyu gzhan la ltos nas 'jig par 'gyur bar rigs pa ma yin no / /
brtag pa gnyis pa mi 'thad par bstan pa'i phyir /
'jig pa'i bdag nyid can ma yin na yang 'jig par mi 'gyur te /
de'i bdag nyid ma yin pa'i phyir dper na mya ngan las 'das pa bzhin pas de yang rigs pa ma yin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na mya ngan las 'das pa ni 'jig pa de'i bdag nyid ma yin pa'i phyir 'jig par mi 'gyur bas 'jig pa'i rgyu gzhan la ltos nas 'jig par 'gyur bar rigs pa ma yin pa de bzhin du 'jig pa'i bdag nyid can ma yin pa yang 'jig pa de'i bdag nyid ma yin pa'i phyir 'jig par mi 'gyur bas 'jig pa'i rgyu gzhan la ltos nas 'jig par 'gyur bar rigs pa ma yin te /
re zhig de dag gis ni bye brag tu smra ba dag 'dod pa ltar 'jig pa'i rgyu dang phrad nas mi rtag pa nyid kyis 'jig par byed pas /
des na ji srid du 'jig pa'i rgyu dang ma phrad pa de srid du mi rtag pa nyid kyis 'jig par mi byed pa'i phyir 'byung ba ni 'jig pa med par yang yod pa nyid do zhes zer ba'i gzhung dgag pa spyir bstan to / /
da ni de dag gis brtags pa'i 'jig pa'i rgyu nyid dgag pa bstan pa'i phyir gang zhig gang gi 'jig pa'i rgyur 'dod pa de yang de'i rgyu ma yin te /
de la khyad par yod kyang de khyad par med pa'i phyir dper na de las gzhan bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na tho ba bum pa 'jig pa'i rgyur 'dod pa de las gzhan pa me tog 'jig pa'i rgyur kha ba dang /
tsha dang /
me la sogs pa 'dod pa de dag ni rgyu de dag la khyad par yod de de dag gis bshig pa'i 'jig pa zhes bya ba me tog mtshan nyid mi 'dra bar gyur pa de khyad par med pa'i phyir de dag me tog 'jig pa de'i rgyu ma yin pa de bzhin du tho ba bum pa 'jig pa'i rgyur 'dod pa de yang tho ba de la lcags tho dang shing tho la sogs pa dag gi khyad par yod kyang de dag gis bshig pa'i 'jig pa zhes bya ba bum pa mtshan nyid mi 'dra bar gyur pa de khyad par med pa'i phyir tho ba de bum pa 'jig pa de'i rgyu ma yin te /
'di ltar 'jig rten na rgyu dang 'bras bu ni rgyu'i khyad par las 'bras bu yang de dang mthun pa'i khyad par can 'gyur ba las rgyu dang 'bras bu zhes bya bar tha snyad gdags pa yin na gang zhig gang gi 'jig pa'i rgyur 'dod pa de ni rgyu de la khyad par yod kyang des bshig pa'i 'jig pa zhes bya ba mtshan nyid mi 'dra bar gyur pa de khyad par med pa'i phyir de de'i rgyu ma yin no / /
da ni 'jig pa rgyu can ma yin par dgag pa bstan pa'i phyir /
yang na 'jig pa ni rgyu dang bcas pa ma yin te /
'jig pa dang ldan pa ma yin pa'i phyir dper na 'dus ma byas bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'dus ma byas ni 'jig pa dang ldan pa ma yin pa'i phyir rgyu dang bcas pa ma yin pa de bzhin du 'jig pa yang rang gi ngang gis 'jig pas 'jig pa gzhan dang ldan pa ma yin pa'i phyir rgyu dang bcas pa ma yin no / /
'jig pa la rgyu yod par dam bca' ba dag la skyon gzhan yang yod par bstan pa'i phyir /
de ltar dbu ma pas 'jig pa rgyu dang ldan pa ma yin pa nyid du rjes su dpag pas rgyu dang ldan pa ma yin pa nyid kyis rgyu dang ldan pa nyid bstsal ba'i phyir /
pha rol po dag gi dam bcas pa la chos can 'jig pa'i chos rgyu dang ldan pa'i ngo bo nyid bsal ba'i skyon yod do zhes bya ba smos te /
dbu ma pa'i rjes su dpag pa snga ma des pha rol po dag gi dam bcas pa la 'jig pa rgyu dang ldan pa'i ngo bo nyid bstsal ba'i skyon yod par bstan to // //
bam po drug cu brgyad pa /
gal te 'jig pa ni rgyu dang bcas pa yin te /
'dus byas kyi mtshan nyid yin pa'i phyir dper na skye ba bzhin no zhe na zhes bya ba ni pha rol po dag 'jig pa 'dus byas kyi mtshan nyid yin pa'i gtan tshigs kyi rgyu dang bcas pa sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skye ba ni 'dus byas kyi mtshan nyid yin pa'i phyir rgyu dang bcas pa yin pa de bzhin du 'jig pa yang 'dus byas kyi mtshan nyid yin pa'i phyir rgyu dang bcas pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
sems dang sems las byung ba dang /
blo dang sgra'i skad cig ma tha ma dag gis ma nges pa nyid do zhes bya ba smras te /
des ni pha rol po dag gi gtan tshigs 'dus byas kyi mtshan nyid yin pa'i phyir zhes bya ba de ma nges pa nyid yin par ston te /
'di la sems dang sems las byung ba dang /
blo dang sgra'i skad cig ma tha ma dag 'dus byas kyi mtshan nyid yin yang rgyu dang bcas pa ma yin par mthong bas des na ci re zhig 'dus byas kyi mtshan nyid yin pa'i phyir dper na skye ba bzhin du 'jig pa yang rgyu dang bcas pa yin par 'gyur ram /
'on te 'dus byas kyi mtshan nyid yin pa'i phyir dper na sems dang sems las byung ba dang /
blo dang sgra'i skad cig ma tha ma dag bzhin du 'jig pa yang rgyu dang bcas pa ma yin par 'gyur ba nges pa nyid yin pas pha rol po'i gtan tshigs 'dus byas kyi mtshan nyid yin pa'i phyir zhes bya ba de ma grub po / /
dpe yang med de dngos po ma byung ba las 'byung bas dngos po'i bdag nyid thob pa nyid skye ba zhes bya ste /
tha snyad du yang dngos po nyid ma byung ba las 'byung bas skye ba rdzas su ma grub pa'i phyir ro zhes bya bas ni sngar pha rol po dag na re dper na skye ba bzhin no zhes zer ba'i dpe de tha snyad du yang ma grub par ston to / /
'di ltar skye ba zhes bya ba ni dngos po ma byung ba las 'byung bas dngos po'i bdag nyid thob pa las logs shig na rdzas su grub pa med pa'i phyir pha rol po dag 'dod pa ltar skye ba zhes bya ba'i rdzas dang dngos po las gzhan pa logs shig na yod la dngos po ni de sgrub par byed do zhes zer ba lta bu ma yin pas skye ba rdzas su yang med la de la rgyu gzhan yang logs shig na med de /
dngos po ma byung ba las 'byung bas dngos po'i bdag nyid thob pa nyid skye ba zhes bya ste /
de la tha snyad du rgyu yod kyang pha rol po'i sgrub pa dang mi mthun pas dper mi rung ngo / /
gzegs zan pa gang dag blo dang sgra'i skad cig ma tha ma 'jig pa ni ma mthong ba'i byed pa po dang ldan pa yin no zhes zer na zhes bya ba ni mu stegs gzegs zan pa dag blo dang sgra'i skad cig ma tha ma 'jigs pa dag ni /
ma mthong ba zhes bya ba chos dang chos ma yin pa dbang po las 'das pa dag gi byed pa po dang ldan pas des na blo dang sgra'i skad cig ma tha ma 'jig pa'i rgyu ni chos dang chos ma yin pa dag yin pa'i phyir 'jig pa la rgyu yod do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te zhes bya ba la sogs pas 'jig pa la rgyu med pa dang /
chos dang chos ma yin pa dag 'jig pa'i rgyu ma yin par ston to / /
de la re zhig 'jig pa la rgyu med par bstan pa'i phyir /
zhig nas med pa la ni rgyu yod pa ma yin te /
med pa'i phyir dper na gtan med pa bzhin no zhes rjes su dpag pa'i phyir ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa dang mo gsham gyi bu la sogs pa gtan med pa dag ni med pa'i phyir de dag la rgyu yod pa ma yin pa de bzhin du blo dang sgra'i skad cig ma tha ma la 'jig pa zhig nas med pa yang med pa'i phyir de dag la rgyu yod pa ma yin pas rjes su dpag pa des na blo dang sgra'i skad cig ma tha ma 'jig pa'i rgyu chos dang chos ma yin pa dag yin no zhes zer ba de rigs pa ma yin no / /
da ni chos dang chos ma yin pa dag 'jig pa'i rgyu ma yin par bstan pa'i phyir /
blo dang sgra'i skad cig ma tha ma 'jig pa ni ma mthong ba'i byed pa po dang ldan pa ma yin te /
'jig pa'i phyir dper na blo dang /
sgra dang /
me lce dag gi dang po bzhin no zhes rjes su dpag pa'i phyir ro zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na blo dang sgra dang me lce dag gi dang po ni 'jig pa'i phyir ma mthong ba'i byed pa po dang ldan pa ma yin pa de bzhin du blo dang sgra'i skad cig ma tha ma 'jig pa yang 'jig pa'i phyir ma mthong ba'i byed pa po dang ldan pa ma yin pas /
rjes su dpag pa des na chos dang chos ma yin pa dag 'jig pa'i rgyu yin no zhes zer ba de rigs pa ma yin no / /
'dir gal te pha rol po dag na re kha ba dang tshwa dang me dang /
tho ba dag gis phog pas me tog dang shing dang 'bras bu dang bum pa dag 'jig par 'gyur bas 'jig pa la rgyu yod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis kha ba dang tshwa dang me dang /
tho ba dag gis phog pa yang tha snyad kyi bden par gtogs pa'i rgyu mtshan nyid mi 'dra bar byed pa yin gyi /
'jig par byed pa ma yin no zhes bya ba smras te /
de dag gis phog pa ni me tog la sogs pa tha snyad kyi bden par gtogs pa'i rgyu mtshan nyid mi 'dra ba skyed par byed pa'i rgyu yin gyi /
'jig par byed pa'i rgyu ma yin te /
des na kha bas phog pa yang me tog gi rgyu mtshan nyid mi 'dra ba skyed pa'i rgyu yin gyi /
me tog 'jig pa'i rgyu ma yin la /
tshwas phog pa yang 'bras bu'i rgyu mtshan nyid mi 'dra ba skyed pa'i rgyu yin gyi /
'bras bu 'jig pa'i rgyu ma yin no / /
mes phog pa yang shing gi rgyu sol ba dang thal ba la sogs pa mtshan nyid mi 'dra ba skyed pa'i rgyu yin gyi /
shing 'jig pa'i rgyu ma yin la /
tho bas phog pa yang bum pa'i rgyu gyo mo la sogs pa mtshan nyid mi 'dra ba skyed pa'i rgyu yin gyi /
bum pa 'jig pa'i rgyu ma yin no / /
de lta bas na tha snyad kyi bden par gtogs pa'i rgyu mtshan nyid mi 'dra ba skye ba la ni rgyu yod kyi /
'jig pa la ni rgyu med de /
rang gi ngang gis mi rtag pa nyid kyis skad cig ma re re la rang 'jig pa yin te /
dper na bong ba gnam du 'phangs pa yar 'gro ba la ni rgyu lag pa la sogs pa 'phen pa'i shugs dag yod kyi /
de nyid phyir lhung ba la ni rgyu gzhan med de /
rang gi ngang gis lhung ba lta bu yin pas /
des na 'byung ba ni 'jig pa med par yod pa nyid ma yin no zhes bya bar tshig bsdu'o / /
ci ste tho bas phog pa la sogs pa dag ni 'jig pa'i rgyu nyid yin te /
de dag yod na gzhig par bya ba gzung du med pa'i phyir ro zhe na zhes bya ba ni pha rol po dag 'jig pa'i rgyu yod na gzhig par bya ba mi snang bar 'gyur ba'i gtan tshigs kyi tho bas phog pa la sogs pa dag 'jig pa'i rgyu nyid yin par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
'jig pa'i rgyu tho bas phog pa la sogs pa de dag yod na gzhig par bya ba bum pa la sogs pa dag gzung du med cing mi snang bar 'gyur ba'i phyir tho bas phog pa la sogs pa dag ni bum pa la sogs pa 'jig pa'i rgyu nyid yin no zhes zer ro / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te /
gtan tshigs kyi gzhi mi mthun pa'i phyir dang rjes su 'gro ba med pa'i phyir ro zhes bya ba smras te /
pha rol po'i gtan tshigs 'jigs pa'i rgyu de dag yod na gzhig par bya ba gzung du med pa'i phyir ro zhes bya ba de phyogs dang /
mthun pa'i phyogs gnyi ga la thun mong du khyab pa ma yin te /
dper na sgra ni mi rtag ste /
mig gis gzung ba yin pa'i phyir ro zhes bya ba de phyogs kyi chos ma yin pa dang 'dra bar 'dir yang de dag yod na gzhig par bya ba gzung du med pa'i phyir ro zhes bya ba de tho bas phog pa la sogs pa dag 'jig pa'i rgyu nyid yin te zhes sgrub pa'i phyogs kyi chos ma yin te /
bum pa la sogs pa gzung du med pa de tho ba la sogs pa yod pa'i le lan ma yin te /
bum pa la sogs pa ma byas pa'i sngon rol na gzung du med pa tho ba la sogs pa snga ma yod pa'i le lan ma yin pa lta bur 'gyur bas gtan tshigs su mi rung ba'i phyir rigs pa ma yin no / /
gzhan yang gtan tshigs kyi rjes su 'gro ba'i dpe med pa'i phyir yang de rigs pa ma yin te /
don dam par gang gi 'jig pa'i rgyu yod na de gzung du med pa'i phyir de de'i rgyu nyid yin te /
dper na che ge mo zhig bzhin no zhes bya ba'i dpe med pa'i phyir ro / /
ci ste yang bum pa med par 'gyur ba'i rgyu ni tho bas phog pa yin te /
de yod na 'byung ba'i phyir dper na mig yod na gzugs dmigs pa 'byung bas gzugs dmigs pa'i rgyu ni mig yin pa bzhin no zhe na zhes bya ba ni pha rol po dag 'jig pa'i rgyu de yod na 'jig pa 'byung ba'i gtan tshigs kyis bum pa 'jig pa'i rgyu tho bas phog pa yin par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mig yod na gzugs dmigs pa 'byung ba'i phyir gzugs dmigs pa'i rgyu ni mig yin pa de bzhin du 'jig pa'i rgyu de yod na 'jig pa 'byung ba'i phyir bum pa 'jig par 'gyur ba'i rgyu ni tho bas phog pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis de yang rigs pa ma yin te /
kho bo cag gi grub pa'i mtha' las bum pa la tho bas phog pa yod na bum pa'i rgyu mtshan nyid mi 'dra bar 'byung ba yin gyi /
'jigs pa ma yin pas gtan tshigs gang yang rung ba la ma grub pa'i phyir dang dpe yang med pa'i phyir ro zhes bya ba smras te /
khyod kyi gtan tshigs de yod na 'byung ba'i phyir zhes bya ba tho bas phog pa yod na bum pa 'jig pa 'byung ba'i phyir tho bas phog pa ni bum pa 'jig pa'i rgyu yin par sgrub pa de kho bo cag dbu ma pa'i grub pa'i mtha' las bum pa la tho bas phog pa yod na bum pa'i rgyu gyo mo la sogs pa'i mtshan nyid mi 'dra ba 'byung bas phog pa ni gyo mo la sogs pa mtshan nyid mi 'dra ba gzhan skyed pa'i rgyu yin gyi /
bum pa 'jig pa'i rgyu ma yin pas khyed kyi gtan tshigs 'jig pa'i rgyu de yod na 'jig pa 'byung ba'i phyir zhes bya ba de kho bo cag gi phyogs la med pas gang yang rung ba la ma grub pa'i phyir rigs pa ma yin no / /
gzhan yang khyed kyi dpe mig yod na gzugs dmigs pa 'byung bas gzugs dmigs pa'i rgyu ni mig yin pa bzhin no zhes bya ba de yang kho bo cag gi phyogs la don dam par ma grub pas khyed kyi dpe yang med pa'i phyir rigs pa ma yin no / /
gzhan gyi phyogs la yang gyo mo la sogs pa tho bas phog pa la sogs pa'i rgyu can dag ni byed pa po phog pa dang ldan pa yin par 'dod pa'i phyir ro zhes bya bas ni sangs rgyas pa dag las gzhan kha cig dang phyi rol pa dag las gzhan kha cig gi phyogs la yang gyo mo la sogs pa tho bas phog pa la sogs pa'i rgyu can 'bras bu dag ni bdag nyid skyed pa'i byed pa po phog pa dang ldan pa ma yin par 'dod pa'i phyir des kyang tho bas phog pa la sogs pa ni gyo mo la sogs pa tho bas phog pa la sogs pa'i rgyu can 'bras bu dag skyed pa'i rgyu yin gyi /
bum pa la sogs pa 'jig pa'i rgyu ma yin par grub pas khyed kyi gtan tshigs de yod na 'byung ba'i phyir zhes bya ba de dag gang yang rung ba la ma grub pa'i phyir rigs pa ma yin no zhes bstan to / /
'dir gal te pha rol po dag 'di skad ces tho bas phog pa gang yin pa de nyid kyis bum pa yang 'jig par byed la /
gyo mo yang skyed par byed pas des na kho bo cag gi gtan tshigs de yod na 'byung ba'i phyir zhes bya ba de gang yang rung ba la ma grub pa'i skyon med do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis tho bas phog pa gang yin pa de nyid kyis bum pa yang 'jig par byed la /
gyo mo yang skyed par byed do zhes bya bar ni gcig gis dus gcig tu bya ba mi mthun pa gnyis byed par mi rigs so zhes bya ba smras te /
mar me gcig gis dus gcig tu snang ba dang mun pa'i bya ba mi mthun pa gnyis byed par mi rigs pa dang /
mi gcig gis dus gcig phye 'gam pa dang gling bu bud pa'i bya ba mi mthun pa gnyis byed par mi rigs pa la sogs pa'i tshul gyis so / /
'o na me gcig gis dus gcig tu mun pa yang sel bar byed la btso ba'i rnam pa 'gyur ba yang skyed par byed pa ma mthong ngam zhe na zhes bya ba ni pha rol po dag na re 'jig rten na byed pa po gcig gis dus gcig tu bya ba mi mthun pa gnyis byed pa'i tshul 'di lta bu ma mthong ngam zhes 'dri ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
btso ba'i rnam pa 'gyur ba skyed pa ni mthong gi /
mun pa sel ba ni ma mthong ste mun pa ni snang ba med pa tsam yin pa'i phyir ro zhes bya ba smras te /
mes 'bras chan la sogs pa btso ba'i rnam pa dros pa dang bshur ba dang /
tshos pa la sogs par 'gyur ba skyed pa ni mthong gi mun pa sel ba ni ma mthong ste /
mun pa ni snang ba med pa tsam yin pa'i phyir rdzas kyi dngos por yod pa ma yin pas btsal du med pa'i phyir dang /
me yang sngar me dang bud shing brtag pa'i skabs su /
mar me yang ni gang dag na / /
de 'dug pa na mun pa med / /
ces bya ba dang /
skye mched brtag pa'i skabs su lta ba rab tu sgrub pa'i phyir / /
me yi dpes ni nus ma yin / /
zhes smras pa dag gis mar mes kyang mun pa mi sel la /
mes kyang bud shing mi sreg go zhes bshad pa'i tshul gyis so / /
mdzad pa'i mtha' dang yang 'gal te /
kho bo cag gi phyogs la mun pa zhes brjod pa'i gzugs kyi gnyen po snang ba shar na mun pa'i skad cig ma phyi ma ni rkyen med pas mi skye la skad cig ma snga ma ni rang gi ngang gis 'gag pa nyid kyis 'gags pas mun pa de 'gag pa'i byed pa po ni me ma yin pa'i phyir ro zhes bya bas ni kho bo cag dbu ma pa'i phyogs la snang ba dang mun pa zhes bya ba'i rdzas gzhan med de /
gzugs kyi gnas skabs tsam du zad pas mun pa zhes brjod pa'i gzugs kyi gnyen po snang ba shar ba na mun pa'i skad cig ma phyi ma ni rkyen med pas mi skye la /
skad cig ma snga ma ni rang gi ngang gis 'gag pa nyid kyis 'gags pas mun pa de 'gag pa'i byed pa po ni me ma yin pa'i phyir mes mun pa sel bar byed do zhes bya ba de mdzad pa'i mtha' dang 'gal bas mi rung ngo zhes bstan to / /
gzhan yang de dag yod na gzhig par bya ba gzung du med pa'i phyir ro zhes gang smras pa de yang gzung du med pa ni mtshan nyid mi 'dra ba'i rgyun skye ba la 'grub kyi /
kha ba dang tshwa dang me dang tho ba la sogs pa dag yod na me tog dang 'bras bu dang shing dang bum pa la sogs pa'i gzugs gzung du med pa ni de dag gi 'jig pa'i rgyu nyid yin par mi 'grub po zhes bya bas ni sngar pha rol po dag gis tho bas phog pa la sogs pa dag ni 'jig pa'i rgyu nyid yin te /
de dag yod na gzhig par bya ba gzung du med pa'i phyir ro zhes gang smras pa'i gtan tshigs de yang gzung du med pa zhes bya ba de ni bum pa la sogs pa'i mtshan nyid mi 'dra ba'i rgyun skye ba'i rgyu yin pa'i phyir na gtan tshigs su 'grub kyi /
kha ba la sogs pa de dag yod pa me tog la sogs pa'i gzugs de dag gi 'jig pa'i rgyu nyid yin pa'i gtan tshigs su mi 'grub ste /
kha ba la sogs pa de dag yod na me tog la sogs pa gzung du med pa ni de dag me tog la sogs pa mtshan nyid mi 'dra ba'i rgyun gzhan skyed pa'i rgyu yin gyi me tog la sogs pa 'jig pa'i rgyu ma yin no zhes bstan to / /
de nyid kyi rjes su dpag pa gzhan bstan pa'i phyir /
gang zhig gang gi 'jig pa'i rgyur 'dod pa de dag ni de 'jig pa'i rgyu ma yin te /
rgyu can yin pa'i phyir dper na me'i rang gi bdag nyid bzhin no zhes bya ba smra ste /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na me gang zhig shing gang gi 'jig pa'i rgyur 'dod pa'i me de'i rang gi bdag nyid ni rgyu can yin pa'i phyir me de'i 'jig pa'i rgyu ma yin pa de bzhin du me de shing de'i 'jig pa'i rgyu yang ma yin no / /
de bzhin du kha ba dang tshwa dang tho ba la sogs pa gang dag me tog dang 'bras bu dang bum pa la sogs pa gang dag gi 'jig pa'i rgyur 'dod pa de dag kyang rgyu can yin pa'i phyir rang gi bdag nyid 'jig pa'i rgyu ma yin pa de bzhin du de dag me tog dang 'bras bu dang bum pa la sogs pa dag gi 'jig pa'i rgyu yang ma yin no zhes 'jig pa'i rgyu thams cad dgag pa yang brjod par bya'o / /
yi ge mang por 'gyur ba yang yongs su spong bar 'dod pas 'phro bar mi bya bar skabs nyid dpyad par bya'o zhes bya ba ni yi ge'i gzhung gi tshig mangs kyis dogs pas 'jig pa'i rgyu dgag pa de las 'phro bar mi bya bar /
'byung ba 'jig pa med par ram /
'jig pa dang lhan cig tu yang yod pa nyid ma yin par dam bcas pa dag las snga ma mjug bsdu ba dang /
phyi ma brtsam pa'i skabs nyid dpyad par bya'o zhes ston to / /
de ltar re zhig 'byung ba 'jig pa med par yod pa nyid ma yin no zhes bya bas ni mu gsum pa dgag pa'i mjug bsdu ba bstan to / /
da ni mu bzhi pa dgag pa bstan pa'i phyir /
'byung ba ni 'jig pa dang lhan cig tu yang yod pa nyid ma yin te /
de'i phyir bshad pa /
'byung ba 'jig dang lhan cig tu / /
ji ltar yod pa nyid du 'gyur / /
skye ba 'chi dang dus gcig tu / /
yod pa nyid du mi rigs bzhin / /
zhes bya ba smras so / /
'dir don ni snga ma bzhin no zhes bya ba ni ji ltar sngar 'jig pa ni 'byung ba dang lhan cig tu yod pa nyid ma yin par dgag pa'i skabs su bsgrub pa bstan pa'i lugs bzhin du 'dir yang de la 'dir glags yod pa'i tshig yin pa'i phyir bzlog na don gsal ba'i tshig gi don te /
dper na sgra ji ltar rtag par 'gyur te /
'di ltar bum pa rtag par mi rigs so zhes bya ba bzhin no / /
'dir tshig gi don gsal ba'i dbang gis rjes su dpag pa ni 'byung ba 'jig pa dang lhan cig yod pa nyid ma yin te /
de'i rkyen yin pa'i phyir dper na skye ba 'chi ba dang lhan cig yod pa nyid ma yin pa bzhin no zhes snga ma las bzlog ste sbyar bar bya'o / /
de'i phyir de ltar yongs su brtags na /
gang dag phan tshun lhan cig gam / /
phan tshun lhan cig ma yin par / /
grub pa yod pa ma yin no / /
'byung ba dang 'jig pa dag go zhes bya ba ni mu bzhi po dgag pa sngar bstan pa dag gi mjug bsdu ba yin te /
ci rigs par sbyar ro / /
de dag 'grub pa rnam pa gzhan yang yod pa ma yin pas de dag 'grub pa'i rnam pa mi srid par bstan pa'i phyir /
de dag 'grub pa ji ltar yod ces gsungs te /
de dag 'grub pa yod pa nyid ma yin no zhes bya ba'i tshig gi don to zhes bya bas ni /
'byung ba dang 'jig pa de dag 'grub pa mu bzhi dgag pa sngar bstan pa dag ma gtogs par mu lnga pa la sogs pa'i rnam pa gzhan yod pa ma yin pas don dam par 'byung ba dang 'jig pa de dag 'grub par yod pa nyid ma yin no zhes bsnan pa bstan to / /
de'i phyir 'byung ba dang 'jig pa'i rgyu yin pa'i phyir ro zhes bya ba'i gtan tshigs kyi don ma grub pa nyid do zhes bya ba'i mjug bsdu ba dang tshad ma'i 'bras bu yin te /
de ltar don dam par 'byung ba dang 'jig pa de dag 'grub pa yod pa nyid ma yin pa de'i phyir sngar pha rol po dag gis don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro / /
'di na gang yod pa ma yin pa de ni 'byung ba dang 'jig pa'i rgyu ma yin te /
dper na sbrul gyi rkang pa bzhin no / /
dus ni 'byung ba dang 'jig pa dus kyi rjes su 'brang ba dag gi rgyu yin pas de'i phyir don dam par dus ni yod pa kho na yin pas des na de gsal ba yod pa'i phyir gtan tshigs grub pas 'dod pa'i don 'grub po zhes smras pa'i gtan tshigs kyi don ma grub pa nyid yin pas bstan bcos mdzad pas sngar don dam par dus ngo bo nyid med pas de gsal ba'i rgyu yin pa'i phyir ro zhes bya ba'i gtan tshigs ma grub pa'i phyir don dam par nang gi dngos po rnams ngo bo nyid med pa nyid yin no zhes dam bcas pa'i dgongs pa grub pa nyid do / /
'dir smras pa /
dngos po ni 'jig pa'i bdag nyid can yin yang skyes ma thag tu 'jig par mi 'gyur te /
'di ltar skyes ma thag tu gnas pa 'byung bar 'gyur zhing de'i 'og tu 'jig par 'gyur ro zhes bya ba ni 'dir pha rol po dag rnam pa gzhan gyis phyir zlog par byed pa'i tshig yin te /
de dag na re dngos po ni 'jig pa'i bdag nyid can yin yang 'dus byas kyi mtshan nyid kyi rim pa'i tshul gyis na dang por skye zhing de'i 'og tu gnas la de'i 'og tu 'jig par 'gyur ba yin pas des na khyed dbu ma pas 'jig pa ni 'byung ba med par yod pa nyid ma yin la /
'byung ba yang 'jig pa med par yod pa nyid ma yin no zhes bshad pa'i mu de gnyis mi rung ngo zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa zhes bya ba la sogs pas ci ste dngos po 'jig pa'i bdag nyid can yin na zad pa'i ngang can yin pas de la 'byung ba yod pa dang /
ci ste skyes ma thag tu 'jig na zad pa'i ngang can ma yin pas de la yang 'byung ba yod pa ma yin pa dang /
de bzhin du ci ste dngos po 'jig pa'i bdag nyid can yin na zad pa'i ngang can yin pas de la 'jig pa yod pa ma yin pa dang /
ci ste skyes ma thag tu mi 'jig na zad pa'i ngang can ma yin pas de la yang 'jig pa yod pa ma yin te /
de ltar mu bzhis 'byung ba dang /
'jig pa dag yod par mi 'thad pas pha rol po dag gis brtags pa de ni gyi na'o zhes ston to / /
de la re zhig mu dang po mi 'thad par bstan pa'i phyir /
zad la 'byung ba yod ma yin / /
chos mi mthun pa gnyis dus gcig tu mi 'byung ba'i phyir dper na skye ba dang 'chi ba dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skye ba dang /
'chi ba dag ni chos mi mthun pa gnyis dus gcig tu mi 'byung ba'i phyir dngos po 'chi ba'i bdag nyid can zad pa'i ngang can la skye ba yod pa ma yin pa de bzhin du zad pa dang 'byung ba dag kyang chos mi mthun pa gnyis dus gcig tu mi 'byung ba'i phyir dngos po 'jig pa'i bdag nyid can zad pa'i ngang can la 'byung ba yod pa ma yin no / /
mu gnyis pa mi 'thad par bstan pa'i phyir /
ci ste skyes ma thag tu zad par mi 'gyur na ni 'o na de lta na zad pa'i ngo bo nyid ma yin pas des na kun rdzob tu yang ji skad smras pa'i rnam pa ma grub pa'i phyir /
ma zad pa la'ang 'byung ba med / /
ces gsungs so zhes bya ba smras te /
ci ste pha rol po dag mu dang pos brtags pa'i skyon de mi 'dod pas dngos po skyes ma thag tu zad par mi 'gyur bas des na zad pa la 'byung ba yod pa ma yin pa'i skyon du mi 'gyur ro zhes zer na 'o na de lta na dngos po de zad pa dang 'jig pa'i ngang can ma yin pas rtag pa yin pa'i phyir de la kun rdzob tu yang sngar pha rol po dag gis dngos po ni 'jig pa'i bdag nyid can nyid yin yang skyes ma thag tu 'jig par mi 'gyur te /
'di ltar skyes ma thag tu gnas pa 'byung bar 'gyur zhing de'i 'og tu 'jig par 'gyur ro zhes ji skad smras pa'i rnam pa ma grub pa'i phyir /
ma zad pa la'ang 'byung ba med / /
ces gsungs so / /
mu gsum pa mi 'thad par bstan pa'i phyir /
de bzhin du /
zad la 'jig pa yod ma yin / /
zad par 'gyur ba'i ngang tshul can / /
'jig pa dang ldan pa la 'jig pa yod pa ma yin te /
der brtag pa don med pa nyid du 'gyur ba'i phyir 'chi ba'i ngang tshul can bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dngos po 'chi ba'i ngang tshul can la ni yang 'chi bar brtags pa don med pa nyid du 'gyur ba'i phyir de la 'chi ba yod pa ma yin pa de bzhin du dngos po zad par 'gyur ba'i ngang tshul can 'jig pa dang ldan pa la yang /
yang 'jig par brtag pa don med pa nyid du 'gyur ba'i phyir de la yang 'jig pa yod pa ma yin no / /
mu bzhi pa mi 'thad par bstan pa'i phyir /
ma zad pa la'ang 'jig pa med / /
de'i ngo bo nyid ma yin pa'i phyir dper na thar pa bzhin pas de ni gyi na'o zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na thar pa ni 'jig pa de'i ngo bo nyid ma yin pa'i phyir de la 'jig pa med pa de bzhin du dngos po skyes ma thag tu mi 'jig pa zad par 'gyur ba'i ngang tshul can ma yin pa de yang 'jig pa de'i ngo bo nyid ma yin pa'i phyir de la 'jig pa yod pa ma yin no / /
de ltar mu bzhis 'byung ba dang 'jig pa dag yod par mi 'thad pas pha rol po dag gis brtags pa de ni gyi na'o zhes bstan to / /
'dir smras pa /
'byung ba dang 'jig pa dag ni yod pa kho na yin te /
dngos po'i chos yin pa'i phyir ro / /
'di na gang yod pa ma yin pa de ni dngos po'i chos ma yin te /
dper na sbal ba'i ze ba bzhin no / /
'byung ba dang 'jig pa dag ni dngos po'i chos yin pas /
de'i phyir de dag ni yod pa kho na yin no zhes bya ba ni pha rol po dag 'byung ba dang 'jig pa dag dngos po'i chos yin pa'i gtan tshigs kyis yod pa kho nar sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i chos can dang /
mjug bsdu ba yin par go rims bzhin du sbyar te /
'di na sbal pa'i ze ba lta bu gang med pa dngos po'i chos ma yin pa de ni yod pa ma yin gyi /
'byung ba dang 'jig pa dag ni mtshan nyid kyi gzhi dngos po'i mtshan nyid kyi chos yin pas de'i phyir de dag ni yod pa kho na yin te /
de dag yod na dus kyang de dag gi rgyu yin pa'i phyir yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa zhes bya ba la sogs pas 'byung ba dang 'jig pa dag med pas /
dngos po med pa dang /
dngos po med pas 'byung ba dang /
'jig pa dag med pa'i phyir pha rol po'i gtan tshigs dngos po'i chos yin pa'i phyir zhes bya ba de mi 'grub bo zhes chos can dang /
chos dgag pa'i brtag pa rnam pa gnyis ston to / /
de la re zhig brtag pa dang po bstan pa'i phyir /
gal te don dam par 'ga' zhig la 'byung ba dang /
'jig pa dag yod par gyur na ni de dngos po zhes brjod par yang rigs par 'gyur grang na de dag med pas de'i phyir /
'byung ba 'jig pa med par ni / /
dngos po yod pa ma yin no / /
dngos po ni 'byung ba dang 'jig pa'i bdag nyid can yin pa'i phyir ro zhes bya bar dgongs so / /
de yod pa ma yin pas gtan tshigs kyi don ma grub pa nyid do zhes bya ba smras te /
des ni 'byung ba dang 'jig pa dag med pas dngos po med pa'i phyir chos can ma grub pas /
pha rol po'i gtan tshigs dngos po'i chos yin pa'i phyir ro zhes bya ba de ma grub pa nyid du bstan to / /
brtags pa gnyis pa bstan pa'i phyir /
de bzhin du /
dngos po yod pa ma yin par / /
'byung dang 'jig pa yod ma yin / /
rten med pa kho na'i phyir brten pa mi 'grub pa'i phyir ro zhes bya bar dgongs so zhes bya ba smras te /
dper na rtsig pa med par ri mo yod pa ma yin pa bzhin pas des ni dngos po med pas 'byung ba dang 'jig pa dag med pa'i phyir chos ma grub pas pha rol po'i gtan tshigs dngos po'i chos yin pa'i phyir ro zhes bya ba de ma grub pa nyid du bstan to / /
yang na dngos po'i chos yin pa'i phyir ro zhes bya ba'i gtan tshigs de sun dbyung ba'i lam gzhan 'di yang yod do zhes bya bas ni dngos po med pa la 'byung ba dang 'jig pa dag mi 'thad pa dang /
dngos po yod pa la 'byung ba dang 'jig pa dag mi 'thad pas pha rol po'i gtan tshigs dngos po'i chos yin pa'i phyir ro zhes bya ba de mi 'grub po zhes sun dbyung ba'i lam rnam pa gnyis ston to / /
de la re zhig sun dbyung ba'i lam dang po bstan pa'i phyir de la re zhig smra ba gang dag dngos po yod par gyur pa ma yin pa ngo bo nyid stong pa nyid la 'byung ba dang 'jig pa dag yod par ston pa de dag gi phyir 'di bshad de /
stong la 'byung dang 'jig pa dag /
'thad pa nyid ni ma yin no / /
rjes su dpag pas gnod par 'gyur ba'i phyir ro zhes bya ba smras te stong pa la 'byung ba dang 'jig pa dag mi 'thad de dmigs su med pa'i phyir dper na nam mkha'i me tog bzhin no zhes bstan to / /
sun dbyung ba'i lam gnyis pa bstan pa'i phyir /
smra ba gang dag dngos po yod par gyur pa ngo bo nyid mi stong pa la 'byung ba dang 'jig pa dag yod par ston pa de dag gi phyir 'di bshad de /
mi stong pa la'ang 'byung 'jig dag /
'thad pa nyid ni ma yin no / /
rang gi bdag nyid kyis yod par 'gyur ba med pa ni de dag dang mi ldan pa'i phyir dang /
rjes su dpag pas gnod par 'gyur ba'i phyir ro zhes bya ba smras te /
mi stong pa la 'byung ba dang 'jig pa dag mi 'thad de /
de dag dang mi ldan pa'i phyir dper na mya ngan las 'das pa bzhin no zhes bstan te /
de'i phyir gtan tshigs kyi don ma grub pa nyid kyi skyon dang don 'gal ba nyid kyi skyon de dag nyid du 'gyur ro zhes bya ba ni mjug bsdu ba dang tshad ma'i 'bras bu yin te /
pha rol po dag gi gtan tshigs dngos po'i chos yin pa'i phyir ro zhes bya ba de ma grub pas 'byung ba dang /
'jig pa'i rgyu yin pa'i phyir ro zhes bya ba'i gtan tshigs kyi rtsa ba de'i don dam par ni ma grub la kun rdzob tu ni 'gal ba'i skyon de dag nyid du 'gyur ro zhes bstan to / /
yang na sun dbyung ba'i lam gzhan yang yod de /
'byung ba dang 'jig pa dag gcig pa nyid dam gzhan nyid du 'gyur grang na /
de la gnyi ga ltar yang mi 'thad de zhes bya bas ni sngar pha rol po dag gis smras pa'i gtan tshigs dngos po'i chos yin pa'i phyir ro zhes bya ba de sun dbyung ba'i lam gzhan ston te /
des kyang 'byung ba dang 'jig pa dag dngos po'i chos yin na gcig pa nyid dam /
gzhan nyid du 'gyur grang na gnyi ga ltar yang mi 'thad do zhes brtag pa rnam pa gnyis ston to / /
de la re zhig brtag pa dang po bstan pa'i phyir /
ji ltar zhe na /
'byung ba dang ni 'jig pa dag /
gcig pa nyid du mi 'thad do / /
mi mthun pa'i phyir dper na shes pa dang /
mi shes pa dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na shes pa dang mi shes pa dag ni mi mthun pa'i phyir gcig pa nyid du mi 'thad pa de bzhin du 'byung ba dang 'jig pa dag kyang mi mthun pa'i phyir gcig pa nyid du mi 'thad do /
brtag pa gnyis pa bstan pa'i phyir / /
'byung ba dang ni 'jig pa dag /
gzhan nyid du yang mi 'thad do / /
dngos po gcig la brten pa'i phyir gang yang rung ba'i rang gi bdag nyid bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'byung ba'am /
'jig pa gang yang rung ba gcig gi rang gi mtshan nyid ni dngos po gcig la brten pa'i phyir gzhan nyid du mi 'thad pa de bzhin du 'byung ba dang 'jig pa dag kyang dngos po gcig la brten pa'i phyir gzhan nyid du mi 'thad do / /
des kyang gtan tshigs kyi don ma grub pa nyid dang /
don 'gal ba nyid kyi skyon de dag nyid du 'gyur ro zhes bya ba yang mjug bsdu ba dang tshad ma'i 'bras bu yin te /
pha rol po dag gi gtan tshigs dngos po'i chos yin pa'i phyir ro zhes bya ba de ma grub pas 'byung ba dang 'jig pa'i rgyu yin pa'i phyir ro zhes bya ba'i gtan tshigs kyi rtsa ba de'i don dam par ni ma grub la /
kun rdzob tu ni 'gal ba'i skyon de dag nyid du 'gyur ro zhes bstan to / /
ci ste brgya la /
'byung ba dang ni 'jig pa dag /
mthong ngo snyam du khyod sems na / /
zhes bya ba ni dbu ma pas pha rol po dag gi dogs pa bsu ba'i tshig yin te /
ci ste brgya la khyed 'byung ba dang /
'jig pa dag da ltar mngon sum du mthong na ci'i phyir med snyam du sems na'o / /
de'i lan du 'grel pa byed pa nyid kyis byis pa phal pa'i blos mthong ba ni bden gyi /
don dam par ni ma yin te /
don dam par 'byung ba bkag pa'i phyir dang /
ma byung ba la 'jig pa mi srid pa'i phyir ro zhes bya ba smras so / /
de'i phyir /
'byung ba dang ni 'jig pa dag /
gti mug nyid kyis mthong ba yin / /
zhes bya ba ni byis pa phal pa'i blos mthong ba nyid du bstan to / /
ci ste de dag gi gti mug gis mthong ba yin gyi /
don dam par ni ma yin no zhes bya ba de ji ltar nges par shes she na zhes bya ba ni pha rol po dag 'dri ba'i tshig yin no / /
de'i lan du 'grel pa byed pa nyid kyis bshad pa /
de'i lan btab zin mod kyi /
gal te de tsam gyis kyang yongs su mi mgu na yang bshad par bya ste /
'di ltar don dam par 'byung ba dang /
'jig pa dngos po la brten pa zhig yod na mthong bar yang 'gyur grang ste /
de la dngos po dngos po las skye ba'am /
dngos po med pa dngos po las skye ba'am /
dngos po dngos po med pa las skye ba'am /
dngos po med pa dngos po med pa las skye bar 'gyur grang na zhes bya bas skye ba dang 'jig pa dag mu bzhis gcig la gcig skye ba med pas de dag mthong ba ni gti mug nyid kyis mthong ba yin gyi /
don dam par ni ma yin no zhes ston to / /
de la re zhig mu dang po mi 'thad par bstan pa'i phyir /
de la re zhig don dam par /
dngos po dngos las mi skye ste /
dngos po yin pa'i phyir dper na skyes pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na skyes zin pa ni dngos po yin pa'i phyir dngos po las mi skye ba de bzhin du dngos po yang dngos po yin pa'i phyir dngos po las mi skye'o / /
mu gnyis pa mi 'thad par bstan pa'i phyogs snga ma bstan pa'i phyir /
ci ste skye ba'i snga rol na ni yod pa ma yin pa nyid yin te /
phyis 'byung ba'i ming gi dngos po zhes bya'o zhe na zhes bya ba smras te /
da ni pha rol dag na re dngos po ni skye ba'i snga rol na yod pa ma yin te /
phyis 'byung ba'i ming gi dngos po zhes brjod pas des na khyod kyi sgrub pa snga ma'i dpe skyes pa bzhin no zhes bya ba de mi rung ngo zhes zer ba'i tshig yin no / /
de'i lan du 'grel pa byed pa nyid kyis /
de lta na yang /
dngos med dngos las mi skye'o / /
myu gu zhes bya ba'i dngos po med pa 'bru'i mtshan nyid kyi dngos po las mi skye ste /
skye ba'i snga rol na med pa'i phyir ram /
brjod par bya ba ma yin pa'i phyir dper na de las gzhan bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na myu gu zhes bya ba'i dngos po med pa de las gzhan pa bum pa dang /
snam bu la sogs pa'i dngos po med pa ni skye ba'i snga rol na med pa'i phyir ram /
yod pa dang med par bya ba ma yin pa'i phyir 'bru'i mtshan nyid kyi dngos po las mi skye ba de bzhin du myu gu zhes bya ba'i dngos po med pa yang skye ba'i snga rol na med pa'i phyir ram /
yod pa dang /
med par brjod par bya ba ma yin pa'i phyir 'bru'i mtshan nyid kyi dngos po la mi skye'o / /
yang na /
dngos med dngos las mi skye'o / /
zhes bya ba ni med pa'i phyir dper na ri bong gi rwa bzhin no zhes bya ba ni mu gnyis pa mi 'thad par bstan pa'i rjes su dpag pa gzhan yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa ni med pa'i phyir dngos po las mi skye ba de bzhin du dngos po med pa yang med pa'i phyir dngos po las mi skye'o / /
ci ste bum pa med pa med bzhin du tho bas bsnun pa las 'byung bar 'gyur ba des ma nges pa nyid do zhe na zhes bya ba ni pha rol po dag dbu ma pas dngos po las mi skye ste /
med pa'i phyir dper na ri bong gi rwa bzhin no zhes sgrub pa'i gtan tshigs de ma nges pa nyid du skyon 'dogs pa'i tshig yin te /
de dag na re 'di na bum pa zhig nas med pa ni snga na dngos po med pa nyid yin yang phyis tho bas bsnun pa'i dngos po las 'byung bar 'gyur ba mthong bas des na ci re zhig med pa'i phyir dper na ri bong gi rwa bzhin du dngos po med pa dngos po las mi skye bar 'gyur ram /
'on te med pa'i phyir dper na bum pa med pa tho bas bsnun pa'i dngos po las 'byung ba bzhin du dngos po med pa dngos po las skye bar 'gyur ba ma nges pa nyid yin pas dbu ma'i gtan tshigs de mi rung ngo zhes zer ro / /
de skad ces zer ba de'i lan du 'dir 'grel pa byed pa nyid kyis /
ma nges pa nyid ma yin te /
bum pa skye ba dang 'gag pa bkag pa'i phyir dang /
de nyid kyang phyogs su byas pas mi mthun pa'i phyogs med pa'i phyir ro zhes bya ba smras te /
don dam par bum pa skye ba dang 'gag pa bkag pa'i phyir pha rol po dag gi dpe med pa dang /
dbu ma pas bum pa med par tho bas bsnun pa'i dngos po las 'byung ba de nyid kyang phyogs su byas pas mi mthun pa'i phyogs med pa'i phyir dbu ma pa'i gtan tshigs de ma nges pa nyid ma yin no / /
mu gsum pa mi 'thad par bstan pa'i phyir /
de bzhin du /
dngos po dngos med mi skye ste / /
skyon bstan zin pa'i phyir ro zhes bya ba smras te /
dngos po dang dngos po med pa dag dgag pa mi mthun pa'i skyon bstan zin pa'i phyir ro / /
yang de nyid kyi rjes su dpag pa gzhan bstan pa'i phyir ro / /
yang na dngos po med pa ni dngos po'i rgyu ma yin te /
ma skyes pa'i phyir dper na ri bong gi rwa bzhin no zhes rjes su dpag pa'i phyir ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa ni ma skyes pa'i phyir dngos po'i rgyu ma yin pa de bzhin du dngos po med pa yang ma skyes pa'i phyir dngos po'i rgyu ma yin no / /
mu bzhi pa mi 'thad par bstan pa'i phyir /
de bzhin du /
dngos med dngos med mi skye'o / /
rjes su dpag pa dang grags pa'i gnod pas gnod par 'gyur ba'i phyir ro zhes bya ba smras te /
dngos po med pa ni dngos po med pa las mi skye ste ri bong gi rwa mo gsham gyi bu las mi skye ba bzhin nam /
nam mkha'i me tog rus sbal gyi spu las mi skye bar grags pa'i gnod pas gnod par 'gyur ba'i phyir ro / /
de ltar skye ba dang 'jig pa dag mu bzhis gcig la gcig skye ba med pas de dag mthong ba ni gti mug nyid kyis mthong ba yin gyi /
don dam par ni ma yin no zhes bstan to / /
gzhan yang bdag las sam /
gzhan las sam /
gnyi ga las skye bar 'gyur grang na zhes bya bas ni gzhan yang 'byung ba dang 'jig pa bzhi yod na de bdag las sam /
gzhan las sam /
gnyi ga las skye bar 'gyur grang na de dag rnam pa thams cad las skye bar mi 'thad pas 'byung ba dang /
'jig pa dag yod pa ma yin no zhes ston to / /
de nyid bstan pa'i phyir /
de la yang /
dngos po bdag las mi skye ste / /
gzhan las skye ba nyid ma yin / /
bdag dang gzhan las skye ba ni / /
yod min /
ji ltar zhe na /
de ltar dang po nyid du rgyas par bstan zin to zhes bya ba smras te /
sngar rkyen brtag pa'i skabs su /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skye ba nam yang yod ma yin / /
zhes smos pas bstan zin to / /
'o na ji ltar skye bar 'gyur ba de smros shig /
skye bar mi 'gyur ba nyid do zhes bya ba'i tha tshig gi don to zhes bya ba ni mjug bsdu ba yin no / /
de'i phyir de ltar 'byung ba dang 'jig pa dag yod pa ma yin pa'i phyir gtan tshigs kyi rtsa ba'i don ma grub pa nyid do zhes bya ba ni tshad ma'i 'bras bu yin te /
de ltar don dam par 'byung ba dang 'jig pa dag yod pa ma yin pa'i phyir sngar rab tu byed pa'i dang por pha rol po dag gis don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro / /
'di na gang yod pa ma yin pa de ni 'byung ba dang 'jig pa'i rgyu ma yin te /
dper na sbrul gyi rkang pa bzhin no / /
dus ni 'byung ba dang 'jig pa dus kyi rjes su 'brang ba dag gi rgyu yin pas de'i phyir dus ni don dam par yod pa kho na yin pas des na de gsal ba yod pa'i phyir gtan tshigs grub pas 'dod pa'i don grub po zhes smras pa'i gtan tshigs kyi rtsa ba'i don ma grub pa nyid yin pas bstan bcos mdzad pas sngar don dam par dus ngo bo nyid med pas de gsal ba'i rgyu yin pa'i phyir ro zhes bya ba'i gtan tshigs ma grub pa'i phyir don dam par nang gi dngos po rnams ngo bo nyid med pa nyid yin no zhes dam bcas pa'i dgongs pa grub pa nyid do // //
bam po drug cu dgu pa /
da ni pha rol po dag 'dod pa ltar don dam par dngos po rnams ngo bo nyid yod par khas blangs na rtag pa dang chad par lta bar thal bar 'gyur ba'i skyon bstan pa'i phyir don dam par ni dngos po yod par khas blangs na /
rtag pa dang chad par lta bar ni thal bar 'gyur te /
ci'i phyir zhe na /
'di ltar dngos de ni /
rtag dang mi rtag 'gyur phyir ro / /
de la rtag pa ni mi 'jig pa'i phyir rtag par thal bar 'gyur la /
mi rtag pa ni 'jig pa'i phyir chad par lta bar thal bar 'gyur ro zhes bya ba smras te /
'di ltar dngos po ni rtag pa dang /
mi rtag pa'i bdag nyid can yin pas de khas blangs na 'jig pa dang /
mi 'jig par lta ba'i sgo nas rtag pa dang chad par lta bar thal bar 'gyur ro / /
'dir smras pa /
dngos po yod par khas blangs kyang / /
chad par mi 'gyur rtag mi 'gyur / /
ci'i phyir zhe na /
'di ltar /
'bras bu'i rgyu yi 'byung 'jig gi /
rgyun de srid pa yin phyir ro / /
de la rgyu 'gag bzhin pa la 'bras bu skye ba'i phyir chad par mi 'gyur la /
'bras bu skyes pa ni rgyu 'gag pa'i phyir rtag par mi 'gyur ro zhes bya ba ni pha rol po dag na re dngos po yod par khas blangs kyang rtag pa dang chad par lta bar thal bar mi 'gyur te /
dngos por lta ba yod na srid pa 'thad de /
'di ltar 'bras bu 'byung ba dang rgyu 'jig pa'i rgyu gang yin pa de ni srid pa yin pa'i phyir ro / /
de la gang gi phyir rgyu 'jig par 'gyur ba de'i phyir rtag pa'i skyon du thal bar mi 'gyur la gang gi phyir rgyu 'gag bzhin pa las 'bras bu 'byung bar 'gyur ba de'i phyir chad pa'i skyon du thal bar mi 'gyur ro zhes zer ba'i tshig yin no / /
de skad ces zer ba de'i lan du 'grel pa byed pa nyid kyis /
'dir bshad pa /
gal te 'bras rgyu'i 'byung 'jig gi /
rgyun de srid pa yin gyur na / /
'jig la yang skye med pa'i phyir / /
rgyu ni chad par thal bar 'gyur / /
zad pa la skye ba med pa'i phyir sa bon tshig pa bzhin no zhes bya bar dgongs so zhes bya ba smras te /
de lta na rgyu 'jig pa ni 'gags pa zad pa yin pas de la yang skye ba med pa'i phyir rgyu chad par lta bar thal bar 'gyur ro zhes ston to / /
de la rgyu 'jig pa ni chos can yin la /
chad par lta bar thal bar 'gyur ba ni bsgrub par bya ba chos yin /
skye ba med pa'i phyir zhes bya ba ni sgrub pa'i chos yin /
sa bon tshig pa bzhin no zhes bya ba ni dpe yin par sbyar te /
dper na sa bon tshig pa dngos por khas blangs na de la yang skye ba med pa'i phyir chad par lta bar thal bar 'gyur ba de bzhin du rgyu 'jig pa yang dngos por khas blangs na de la yang skye ba med pa'i phyir chad par lta bar thal bar 'gyur ro zhes mdo mdzad pas dgongs so / /
ji ste sngar /
gang la brten te gang byung ba / /
de ni re zhig de nyid min / /
de las gzhan pa'ang ma yin la / /
de phyir chad min rtag ma yin / /
zhes khas blangs la /
da ni rtag pa dang chad par thal bar skyon 'dogs pa de rigs pa ma yin no zhe na zhes bya ba ni pha rol po dag na re /
khyed dbu ma pas sngar bdag dang chos brtag pa'i skabs su /
rtag pa dang chad pa ma yin par sgrub pa de skad khas blangs la /
da ni kho bo cag la rtag pa dang chad par lta bar thal bar 'gyur bar skyon 'dogs pa de rigs pa ma yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
de ni tha snyad pa'i de kho na'i mtshan nyid ni chad pa ma yin pa dang rtag pa ma yin par bstan pa la /
don dam pa'i bden par ni skye ba med pa kho na'i phyir rtag pa dang chad pa'i skyon du mi 'gyur bas de snying po ma yin no zhes bya ba smras te /
kho bo cag gi sngar /
gang la brten nas gang byung ba / /
re zhig de ni de nyid min / /
de las gzhan pa'ang ma yin phyir / /
de phyir chad min rtag ma yin / /
zhes bstan pa der ni kun rdzob pa'i de kho na'i mtshan nyid ni chad pa ma yin pa dang rtag pa ma yin par bstan te /
de yang dngos por mi lta ba la kun rdzob tu yang /
rtag pa dang chad par lta bar thal bar mi 'gyur bar bstan pa yin no / /
kho bo cag gis sngar /
gzhan las shes min zhi ba dang / /
spros pa rnams kyis ma spros pa / /
rnam rtog med don tha dad min / /
de ni de nyid mtshan nyid do / /
zhes bstan pa de yang don dam par de kho na'i mtshan nyid ni skye ba med pa kho na'i phyir rtag pa dang chad pa'i skyon du mi 'gyur bar ston te /
de yang dngos por mi lta ba la don dam par yang rtag pa dang chad par lta bar thal bar mi 'gyur bar bstan pa yin no / /
khyed ni dngos por lta ba yin pas dngos por khas blangs na kun rdzob dang don dam pa gnyi gar yang rtag pa dang chad par lta bar thal bar 'gyur bas khyed kyi klan ka de ni snying po ma yin no / /
grangs can dag na re /
rgyu nyid 'bras bu'i bdag nyid du yongs su 'gyur bas dngos po yod par khas blangs kyang rtag pa dang chad pa'i skyon du mi 'gyur ro zhes zer ro zhes bya ba ni /
grangs can yongs su 'gyur bar smra ba dag na re /
dper na 'o ma nyid zho'i bdag nyid du yongs su 'gyur bas 'o ma nyid zho ma yin pas rtag pa yang ma yin la /
'o ma las zho gzhan nyid ma yin pas chad pa yang ma yin pa de bzhin du rgyu nyid 'bras bu'i bdag nyid du yongs su 'gyur bas rgyu dang 'bras bu de dag nyid dang gzhan nyid du brjod par bya ba ma yin pa'i phyir /
dngos po yod par khas blangs kyang rtag pa dang chad pa'i skyon du mi 'gyur ro zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de yang bzang po ma yin te /
yongs su 'gyur ba yod par ston pa'i rjes su dpag pa med pa'i phyir dang /
de dgag pa rgyas par bstan zin pa'i phyir ro zhes bya ba smras te /
khyed la yongs su 'gyur ba yod par ston pa'i rjes su dpag pa med pa'i phyir /
kho bo cag gis de dgag pa rgyas par bstan zin pa'i phyir ro / /
yongs su ma gyur pa yongs su 'gyur bar rtog na yang zhes bya bas ni rgyu 'bras bu'i bdag nyid du yongs su gyur zin pa yang 'bras bu'i bdag nyid du yongs su 'gyur bar ni grangs can dag kyang mi 'dod pas gal te 'dir grangs can dag rgyu 'bras bu'i bdag nyid du da dung yongs su ma gyur pas phyis yongs su 'gyur bar rtog na de yang mi 'thad par ston to / /
de nyid bstan pa'i phyir /
yongs su ma gyur pa ni yongs su mi 'gyur te /
yongs su ma gyur pa'i phyir dper na ri bong gi rwa bzhin no zhes rjes su dpag pas gnod pa'i phyir ro zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa ni 'bras bu'i bdag nyid du yongs su ma gyur pa'i phyir yongs su mi 'gyur ba de bzhin du rgyu yongs su ma gyur pa yang 'bras bu'i bdag nyid du yongs su ma gyur pa'i phyir /
yongs su mi 'gyur bas rjes su dpag pa des gnod par 'gyur ba'i phyir de yang mi 'thad do / /
gal te 'dir grangs can dag 'di skad ces gang gi phyir gdu bu zhes bya ba'i chos gzhan gser gyi rdzas de'i bag la zha bar 'gyur ba de'i phyir rtag pa ma yin la /
gang gi phyir gser de nyid las dpung rgyan la sogs pa'i chos gzhan skye ba de'i phyir chad pa ma yin no zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
bag la zha ba'i mtshan nyid kyi chos gzhan ldog pa ni bstan par mi nus pa'i phyir dang /
yongs su 'gyur ba dgag pa bstan zin pa'i phyir ro zhes bya ba smras te /
chos nges par gnas pa 'ga' yang yongs su 'gyur ba med pas de bstan par mi nus pa'i phyir dang de dgag pa bstan zin pa'i phyir ro / /
gzhan yang gal te dngos po ngo bo nyid yod par gyur na zhes bya ba la sogs pas ni yang gzhan yang gal te pha rol po dag 'dod pa ltar don dam par dngos po ngo bo nyid yod par gyur na ngo bo nyid ni rang gi ngo bo yongs su mi gtong ba'i phyir /
nam yang dngos po med par mi 'gyur bas de lta na yang rtag par lta bar thal bar 'gyur ro zhes ston to / /
de nyid bstan pa'i phyir /
de la /
dngos po ngo bo nyid yod na / /
dngos med 'gyur bar mi rigs so / /
zhes bya ba smras te /
dngos po ngo bo nyid yod na zhes bya bar ni chos can yin la /
dngos po med par 'gyur bar mi rigs so zhes bya ba ni bsgrub par bya ba chos yin /
rang gi ngo bo nyid yongs su ma stong pa'i phyir /
dper na me grang bar 'gyur ba mi rigs pa bzhin no zhes bya ba khong nas dbyung ba ni /
sgrub pa'i chos dang /
dpe yin par sbyar te /
dper na me ni rang gi ngo bo yongs su mi gtong ba'i phyir grang bar 'gyur bar mi rigs pa de bzhin du /
dngos po yang ngo bo nyid yod par gyur na rang gi ngo bo nyid yongs su mi gtong ba'i phyir dngos po med par 'gyur bar mi rigs pas des na rtag par lta bar thal bar 'gyur ro / /
da ni dngos po skye ba dang 'gag pa'i chos can yin pa'i phyir ngo bo nyid med par grub pas gang gis de ltar mthong ba la rtag pa dang chad par lta bar thal bar mi 'gyur bar skabs kyi don bstan pa'i phyir /
skyes pa ni dngos po yod pa yin la zhig pa ni dngos po med pa yin pa de yang mthong bas de'i phyir dngos po ngo bo nyid med par grub ste /
de skye ba dang 'gag pa'i chos can yin pa'i phyir zhes bstan to zhes bya ba smras te /
des ni dngos po ni ngo bo nyid med pa yin te /
rang gi ngo bo yongs su gtong ba'i phyir dper na de las gzhan bzhin pas gang gis de ltar mthong ba la rtag pa dang chad par lta bar thal bar mi 'gyur bar bstan te /
gzhan yang /
mya ngan 'das pa'i dus na chad / /
srid rgyun rab tu zhi phyir ro / /
dgra bcom pa'i sems dang sems las byung ba tha ma rkyen phyi ma med pas mi skye ba bzhin no zhes bya ba'i lan gdab dka'o zhes bya bas ni /
gzhan yang gal te pha rol po dag 'dod pa ltar don dam par dngos po ngo bo nyid yod par gyur na mya ngan las 'das pa'i dus na srid pa'i rgyun rab tu zhi ba'i phyir chad par 'gyur ba'i lan gdab dka' bas de lta na yang chad par lta bar thal bar 'gyur ro zhes ston te /
de la dngos po ngo bo nyid yod na zhes bya ba ni chos can yin la /
mya ngan las 'das pa'i dus na chad par 'gyur ro zhes bya ba ni bsgrub par bya ba chos yin /
srid pa'i rgyun rab tu zhi ba'i phyir ro zhes bya ba ni sgrub pa'i chos yin /
dgra bcom pa'i sems dang sems las byung ba tha ma rkyen phyi ma med pas mi skye ba bzhin no zhes bya ba ni dpe yin par sbyar te /
dngos po yod par khas blangs na dper na dgra bcom pa'i sems dang sems las byung ba tha ma rkyen phyi ma med pas mi skye ba ni srid pa'i rgyun rab tu zhi ba'i phyir mya ngan las 'das pa'i dus na chad par 'gyur ba'i lan gdab dka' ba de bzhin du dngos po yod par khas blangs na /
'gags pa na srid pa'i rgyun rab tu zhi ba'i phyir 'gags shing mya ngan las 'das pa'i dus na chad par 'gyur ba'i lan gdab dka' bas de lta na chad par lta bar thal bar 'gyur ro zhes bstan to / /
ci ste 'di snyam du gal te mya ngan las 'das pa'i dus na chad par gyur na gyur kyang sla ste /
srid pa'i rgyun gyi dus na chad pa de med pas skyon med par sems na zhes bya ba ni ji ste pha rol po dag 'di snyam du 'khor ba'i gnas skabs na chad par gyur na skyon du 'gyur ba yin pas /
'khor ba'i gnas skabs na chad pa'i skyon der ma gyur na mya ngan las 'das pa'i gnas skabs na chad par gyur kyang gnod pa med do snyam du sems shing de skad ces zer ba'i tshig yin te /
des ni pha rol po dag dngos po yod par khas blangs kyang 'khor ba'i gnas skabs na da ltar gyi srid pa tha ma'i sems ma 'ongs pa'i srid pa dang po'i sems dang nying mtshams sbyor ba yod pas chad par mi 'gyur ro snyam du sems pa'i bsam pa bstan to / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
sngar srid pa'i rgyun nyid la chad pa'i skyon bstan zin pas chad par lta ba'i phyir /
phyis chad pa yang thar pa'i gegs yin pas skyon med pa ma yin no zhes bya ba smras te /
srid pa'i rgyun gyi dus na chad pa de med pas skyon med do zhes bya bar sngar kho bos /
gal te /
'bras bu rgyu yi 'byung 'jig gi /
rgyun de srid pa yin gyur na / /
'jig la yang skye med pa'i phyir / /
rgyun ni chad par thal bar 'gyur / /
zhes bshad pas dngos po yod par lta na srid pa'i rgyun nyid la chad pa'i skyon bstan zin pas chad par lta ba'i phyir khyed la srid pa'i rgyun gyi dus na chad pa de med pa ma yin pas skyon med pa ma yin no / /
gzhan yang khyed na re /
mya ngan las 'das pa'i dus na chad par gyur na gyur kyang sla ste zhes bya ba la sogs pa zer bas /
khyed phyis chad par lta ba 'di yang thar pa'i gegs yin pas 'jig rten rgyang pan pa dag bzhin du mtho ris dang byang grol mi 'thob pas skyon med pa ma yin no / /
ci ste de tsam gyis kyang yongs su mi mgu na gzhan yang nyon cig ces bya ba la sogs pas ni de ltar dngos po yod par khas len pa la rtag pa dang chad par lta bar thal bar 'gyur ba'i skyon dag bstan nas /
de tsam gyis kyang pha rol po gang dag dngos po yod par khas blangs kyang 'khor ba'i gnas skabs na da ltar gyi srid pa tha ma'i sems ma 'ongs pa'i srid pa dang po'i sems dang nying mtshams sbyor bar byed pas chad par mi 'gyur ro snyam du sems pa de dag yongs su mi mgu na 'dir dngos po yod par khas len pa dag la 'khor ba'i rgyun gyi gnas skabs na da ltar gyi srid pa tha ma'i sems pa ma 'ongs pa'i srid pa dang po'i sems dang nying mtshams sbyor ba med pas de dag la chad par lta ba'i skyon du 'gyur ba dang /
dbu ma pa lta bu gang dag dngos po ngo bo nyid med par lta ba dag la 'khor ba'i gnas skabs na ni da ltar gyi srid pa tha ma'i sems ma 'ongs pa'i srid pa dang po ni sems dang nying mtshams sbyor ba sgyu ma tsam du yod pas chad par mi 'gyur la /
don dam par ni de dag ngo bo nyid med pas nying mtshams sbyor ba yang med la /
rtag par lta bar 'gyur ba yang med do zhes ston to / /
de nyid bstan pa'i phyir /
'di la da ltar gyi srid pa'i mjug gi srid pa ni srid pa tha ma zhes bya ba /
ma 'ongs pa'i srid pa'i sems pa skye ba dang po ni srid pa dang po yin pas zhes bya ba smras te /
des ni da ltar gyi srid pa tha ma pa'i sems dang /
ma 'ongs pa'i srid pa dang po'i sems kyi mtshan nyid bstan nas da ltar gyi srid pa tha ma'i sems 'gag pa dang /
ma 'gags pa dang /
'gag bzhin pa ma 'ongs pa'i srid pa dang po'i sems dang nying mtshams sbyor ba med pa'i mu rnam pa gsum gyis dngos po yod par khas len pa rnams la chad par lta bar thal bar 'gyur la /
dngos po ngo bo nyid med pa nyid du smra ba rnams la rtag pa dang chad par lta ba'i skyon du mi 'gyur bar ston to / /
de re zhig mu dang po bstan pa'i phyir /
de la /
tha ma 'gags par gyur pa ni / /
srid pa dang por sbyor mi 'gyur / /
zhes bya ba'i dam bca' ba nye bar gzhag pa'o zhes bya ba smras te /
de ni da ltar gyi srid pa tha ma'i sems 'gags pa ma 'ongs pa'i srid pa dang po'i sems dang nying mtshams sbyor ba med pa'i dam bca' ba nye bar gzhag pa bstan te /
de ni phyogs yin no / /
'gags pa'i chos ni 'gags pa nyid yin no zhes bya bas ni da ltar gyi srid pa tha ma'i sems 'gags pa ma 'ongs pa'i srid pa dang po'i sems dang nying mtshams sbyor ba med pa'i sgrub pa'i chos gtan tshigs ni 'gags pa nyid yin par bstan te de ni phyogs kyi chos yin no / /
de'i phyir rjes su dpag pa ni don dam par srid pa tha ma 'gags pa ni ma 'ongs pa'i srid pa dang po dang nying mtshams sbyor ba med de 'gags pa nyid yin pa'i phyir ram /
srid pa tha ma yin pa'i phyir /
dper na dgra bcom pa'i srid pa tha ma 'gags pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dgra bcom pa'i srid pa tha ma 'gags pa ni 'gags pa nyid yin pa'i phyir ram /
srid pa tha ma yin pa'i phyir ma 'ongs pa'i srid pa dang po dang nying mtshams sbyor ba med pa de bzhin du da ltar gyi srid pa tha ma 'gags pa yang 'gags pa nyid yin pa'i phyir ram /
srid pa tha ma yin pa'i phyir ma 'ongs pa'i srid pa dang po dang nying mtshams sbyor ba med do / /
mu gnyis pa bstan pa'i phyogs snga ma bstan pa'i phyir /
gal te srid pa tha ma 'gags pa ma 'ongs pa'i srid pa dang po dang nying mtshams sbyor bar dam bcas pa'i phyir skyon med do zhe na zhes bya ba smras te /
de ni pha rol po dag na re /
kho bo cag gi da ltar gyi srid pa tha ma'i sems ma 'gags pa ma 'ongs pa'i srid pa dang po'i sems dang nying mtshams sbyor bar dam bcas pa'i phyir /
khyed kyi sgrub pa snga ma'i skyon de kho bo cag gi phyogs la med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
ma 'gags pa yang rgyu srid pa tha ma ma nyams pa'i phyir skyon 'og nas 'byung ba lta bur 'gyur bas skyon med pa ma yin te zhes bya ba smras te /
rgyu ma 'gags par 'bras bu skye mi srid pa'i phyir rjes su dpag pa 'og mas gnod par 'gyur bas skyon med pa ma yin no zhes ston to / /
de nyid bstan pa'i phyir /
'di ltar /
tha ma 'gags par ma gyur pa / /
srid pa dang por sbyor mi 'gyur / /
'dir yang de ni dam bca' ba nye bar gzhag pa'o zhes bya ba smras te /
des ni da ltar gyi srid pa tha ma'i sems ma 'gags pa ma 'ongs pa'i srid pa dang po'i sems dang nying mtshams sbyor ba med pa'i dam bca' ba nye bar gzhag pa bstan te de ni phyogs yin no / /
ma 'gags pa'i chos ni ma 'gags pa nyid yin no zhes bya bas ni da ltar gyi srid pa tha ma'i sems ma 'gags pa ma 'ongs pa'i srid pa dang po'i sems dang nying mtshams sbyor ba med pa'i sgrub pa'i chos gtan tshigs ni ma 'gags pa nyid yin par bstan te de ni phyogs kyi chos yin no / /
de'i phyir 'dir yang rjes su dpag pa ni don dam par srid pa tha ma 'gags pa ni ma 'ongs pa'i srid pa dang po dang nying mtshams sbyor ba med de /
ma 'gags pa nyid yin pa'i phyir /
dper na da ltar gyi srid pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar gyi srid pa ni ma 'gags pa nyid yin pa'i phyir ma 'ongs pa'i srid pa dang po dang nying mtshams sbyor ba med pa de bzhin du da ltar gyi srid pa tha ma 'gags pa yang ma 'gags pa nyid yin pa'i phyir /
ma 'ongs pa'i srid pa dang po dang nying mtshams sbyor ba med do / /
mu gsum pa bstan pa'i phyogs snga ma bstan pa'i phyir /
gal te srid pa tha ma 'gag bzhin pa ma 'ongs pa'i srid pa dang po dang nying mtshams sbyor bar byed do zhe na zhes bya ba smras te /
de ni pha rol po dag na re /
srid pa tha ma pa'i sems 'gags pa dang ma 'gags pa dag srid pa dang po dang nying mtshams sbyor ba med pa ni bden mod kyi /
'on kyang srid pa tha ma'i sems 'gag bzhin pa nying mtshams sbyor bar byed do zhes zer ba'i tshig yin no / /
de skad ces zer ba de'i lan du 'grel pa byed pa nyid kyis /
'dir bshad pa /
de yang bzang po ma yin te / /
gal te tha ma 'gag bzhin pa / /
dang po skye bar gyur na ni / /
'gag bzhin pa ni gcig 'gyur zhing / /
skye bzhin pa yang gzhan du 'gyur / /
'gag bzhin pa dang skye bzhin pa dag ni tha dad pa nyid yin pa'i phyir rgyud tha dad pa'i srid pa bzhin no zhes bya ba smras te /
de ltar na srid pa gnyis su thal ba'i skyon du 'gyur bas de ni mi 'dod do zhes ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rgyud tha dad pa'i srid pa ni tha dad pa nyid yin pa'i phyir srid pa gnyis su 'gyur ba de bzhin du /
srid pa tha ma 'gag bzhin pa srid pa dang por skye ba yang tha dad pa nyid yin pa'i phyir srid pa gnyis su 'gyur bas de ni mi 'dod do / /
gal te de ltar 'dod pa'i phyir skyon med do zhe na zhes bya bas ni /
pha rol po dag na re /
srid pa tha ma dang dang po gnyis tha dad pa yang yin la /
nying mtshams kyang sbyor ba de ni kho bo cag 'dod pa'i phyir khyed kyis skyon btags pa de kho bo cag gi phyogs la med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de ni mi rigs te /
lhas byin gyi srid pa tha ma ni lhas byin gyi srid pa dang po dang nying mtshams sbyor ba med de de las gzhan yin pa'i phyir /
dper na mchod sbyin gyi srid pa tha ma bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi srid pa tha ma ni lhas byin gyi srid pa dang po de las gzhan yin pa'i phyir /
lhas byin gyi srid pa dang po dang nying mtshams sbyor ba med pa de bzhin du lhas byin gyi srid pa tha ma yang /
lha sbyin gyi srid pa dang po de las gzhan yin pa'i phyir de gnyis nying mtshams sbyor ba med do / /
gzhan yang 'gags pa dang ma 'gags pa dag ni 'gag bzhin pa nyid yin par mi rigs pa'i phyir ro zhes bya bas kyang /
sngar pha rol po dag na re /
srid pa tha ma 'gag bzhin pa ma 'ongs pa'i srid pa dang po dang nying mtshams sbyor bar byed do zhes zer ba'i lan gzhan bstan te /
'gags pa dang ma 'gags pa ma gtogs par 'gag bzhin pa med pa'i phyir /
de la nying mtshams sbyor ba med do / /
gal te 'gag bzhin pa ni 'gag pa la mngon par phyogs pa'o zhe na zhes bya ba ni /
pha rol po dag 'gag bzhin pa yod par sgrub pa'i tshig yin te /
de dag na re /
'gag bzhin pa zhes bya ba 'gags pa dang ma 'gags pa dag ma yin yang 'gag pa la mngon par phyogs pa yin pas de ni yod pa kho na'o zhes zer ro / /
de skad ces zer ba de'i lan du 'dir 'grel pa byed pa nyid kyis mi rung ste /
de'i lan btab zin pa'i phyir ro zhes bya ba smras te /
'gag bzhin pa 'gags pa la mngon par phyogs pa ma yin par dgag pa gong du gnas skabs thams cad du bstan zin pa'i phyir 'gag bzhin pa med pas de srid pa dang po dang nying mtshams sbyor ba med do / /
de bzhin du skye bzhin pa yang skye bzhin nyid yin par mi rigs pas zhes bya ba ni ji ltar srid pa tha ma'i sems 'gag bzhin pa mi rigs pa de bzhin du srid pa dang po'i sems skye bzhin pa yang skyes pa dang ma skyes pa dang skye ba la mngon par phyogs pa gang yang ma yin pas yod par mi rigs pa'i phyir srid pa tha ma'i sems 'gags pa dang /
ma 'gags pa dang 'gag bzhin pa dag srid pa dang po'i sems skye bzhin pa dang nying mtshams sbyor ba yang med par bstan to / /
de'i phyir /
gal te 'gag bzhin skye bzhin dag /
lhan cig sbyor ba'ang yod min na / /
'o na ji ltar 'gyur zhe na / /
phung po gang la 'chi 'gyur ba / /
der ni skye ba'ang 'byung bar 'gyur / /
de ni mi 'dod de /
gcig la dus gcig tu mi mthun pa'i bdag nyid gnyis mi srid pa'i phyir ro zhes bya bas ni 'di skad bstan te /
de ltar gal te srid pa tha ma 'gags pa dang ma 'gags pa dang 'gag bzhin pa dag srid pa dang po skye bzhin pa dang nying mtshams sbyor ba yod pa ma yin pa bzhin du yang pha rol po dag srid pa tha ma dang /
dang po nying mtshams sbyor zhing srid pa'i rgyun yod pas chad par lta bar thal bar mi 'gyur bar 'dod na /
'o na da ji ltar 'gyur zhe na /
de lta na phung po gang dag kho na la 'chi bar 'gyur ba de dag kho na la skye ba yang 'byung bar thal bar 'gyur te /
'gags pa dang ma 'gags pa dang 'gag bzhin pa dag skye bzhin pa dang nying mtshams sbyor ba mi 'thad par sngar bstan pa las gzhan pa'i skye ba mi srid pas phung po gcig la 'chi ba dang skye ba gnyi ga 'byung bar 'gyur ba 'di khas blangs pa las 'bros khung gzhan med pa'i phyir ro / /
de ni mi 'dod de /
dngos po gcig la dus gcig tu mi mthun pa'i bdag nyid gnyis mi srid pa'i phyir ro / /
de lta bas na dngos por lta ba yod na srid pa'i rgyun yang mi 'thad pas chad par lta bar thal bar 'gyur ro / /
dbu ma pa la ni dngos po brten nas gdags pa ngo bo nyid stong pa sgyu ma dang smig rgyu dang gzugs brnyan lta bu rnams la gcig pa nyid dang gzhan nyid du 'gyur ba de med pas rtag pa dang chad par lta bar thal bar mi 'gyur ro zhes bstan to / /
yang na gang dag 'di skad ces srid pa tha ma srid pa dang po dang 'di ltar nying mtshams sbyor ro zhes brjod par mi nus mod kyi /
'on kyang re zhig srid pa dang po'i skye ba mthong bas de yang gang las rigs par 'gyur ba de las 'byung bar 'gyur ro zhes zer ba de dag gi phyir 'di bshad de zhes bya bas ni 'di skad bstan te /
yang rnam pa gcig tu na pha rol po gang dag 'di skad ces srid pa tha ma 'gags pa dang ma 'gags pa dang 'gag bzhin pa dag srid pa dang po dang nying mtshams sbyor ba med do zhes bya ba des kho bo cag la ci bya /
yong ni re zhig srid pa dang po'i skye ba ni yod de /
de yang gang las rigs par 'gyur ba de las 'byung bar 'gyur bas des na srid pa'i rgyun yang 'thad pas dngos po yod par khas blangs kyang rtag pa dang chad par lta bar thal bar mi 'gyur ro zhes zer ba de dag gi phyir /
bstan bcos mdzad pas /
gal te 'gag bzhin skye bzhin dag /
lhan cig sbyor ba'ang yod min na / /
phung po gang la 'chi 'gyur ba / /
der ni skye ba'ang 'byung bar 'gyur / /
zhes bya ba tshig le'ur byas pa snga ma 'di bshad de zhes bya bar sbyar ro / /
de nyid bstan pa'i phyir /
srid pa tha ma 'gags pa dang / /
ma 'gags pa dag srid pa dang po dang nying mtshams sbyor bar mi 'thad do zhes ni bstan zin to zhes bya ba la sogs pa smras te /
de ni sngar /
tha ma 'gags par gyur pa ni / /
srid pa dang por sbyor mi 'gyur / /
tha ma 'gags par ma gyur pa / /
srid pa dang por sbyor mi 'gyur / /
zhes bya ba dag gis bstan zin to / /
gal te srid pa tha ma 'gag bzhin pa srid pa dang po dang nying mtshams sbyor bar 'gyur ro zhe na /
de la yang rjes su dpag pa bstan zin to zhes bya ba yang sngar /
gal te tha ma 'gag bzhin pa / /
dang por skye bar gyur na ni / /
'gag bzhin pa ni gcig 'gyur zhing / /
skye bzhin pa yang gzhan du 'gyur / /
zhes bya bas bstan zin to / /
yang na srid pa tha ma 'gag bzhin pa ni srid pa dang po dang nying mtshams sbyor ba med de 'gag bzhin pa yin pa'i phyir /
dper na dgra bcom pa'i sems pa tha ma bzhin no zhes bya bas ni srid pa tha ma 'gag bzhin pa srid pa dang por nying mtshams sbyor ba med pa'i rjes su dpag pa sngar bstan pa las gzhan ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dgra bcom pa'i srid pa tha ma ni 'gag bzhin pa yin pa'i phyir srid pa dang por nying mtshams sbyor ba med pa de bzhin du srid pa tha ma 'gag bzhin pa yang 'gag bzhin pa yin pa'i phyir srid pa dang po dang nying mtshams sbyor ba med do / /
de'i phyir de ltar ji skad bstan pa'i tshul gyis /
gal te 'gag bzhin skye bzhin dag /
lhan cig sbyor ba'ang yod min na / /
'o na de cir 'gyur zhe na /
phung po gang la 'chi 'gyur ba / /
der ni skye ba 'ang 'byung bar 'gyur / /
de ni mi 'dod de /
srid pa dang po dang nying mtshams sbyor ba las skye bar 'dod na de dang nying mtshams sbyor ba mi 'thad par yang bstan zin to zhes bya bas ni /
de ltar gal te srid pa tha ma 'gags pa dang ma 'gags pa dang 'gag bzhin pa dag srid pa dang po skye bzhin pa dang nying mtshams sbyor ba yod pa ma yin pa bzhin du /
pha rol po dag srid pa tha ma 'gags pa dang ma 'gags pa dang 'gag bzhin pa dag srid pa dang po dang nying mtshams sbyor ba med do zhes bya ba des kho bo cag la ci bya /
yong ni re zhig srid pa dang po'i skye ba ni yod de /
de yang gang las rigs par 'gyur ba de las 'byung bar 'gyur ba des na srid pa'i rgyun yang 'thad pas dngos po yod par khas blangs kyang rtag pa dang chad par lta bar thal bar mi 'gyur ro zhes zer na /
'o na da ji ltar 'gyur zhe na /
de lta na phung po gang dag kho na la 'chi bar 'gyur ba de dag kho na la skye ba yang 'byung bar thal bar 'gyur te /
'gags pa dang ma 'gags pa dang 'gag bzhin pa dag skye bzhin pa dang nying mtshams sbyor ba mi 'thad par sngar bstan pa las gzhan pa'i skye ba mi srid pas phung po gcig la 'chi ba dang skye ba gnyis ka 'byung bar 'gyur ba 'di khas blangs pa las 'bros khung gzhan med pa'i phyir ro / /
de ni mi 'dod do / /
yong ni srid pa dang po dang nying mtshams sbyor ba las skye bar 'dod na de dang nying mtshams sbyor ba mi 'thad par yang sngar bstan zin pas de lta bas na srid pa dang po'i skye ba yod pa'i rgyun yang 'thad do zhes zer ba de ni mi rung ngo zhes ston to / /
de la brtag pa snga mas ni srid pa tha ma 'gags pa dang /
ma 'gags pa dang /
'gag bzhin pa'i phyogs gsum rnam par gzhag nas srid pa dang po dang nying mtshams sbyor ba med par bstan to / /
brtag pa phyi ma 'dis ni phyogs gsum po de dag nyid mi 'thad bzhin du pha rol po dag srid pa dang po'i skye ba yod pas srid pa'i rgyun yang 'thad do zhes zer ba dgag pa bstan te /
khyad par ni de yod de /
de'i phyir sgrub pa ji skad bstan pa'i dbang gis /
de ltar dus gsum dag tu yang / /
'gro ba'i rgyun ni mi rigs na / /
dus gsum dag tu gang med pa / /
de na ji ltar srid pa'i rgyun / /
zhes mjug bsdu bar bya ste /
de ltar srid pa dang po dang nying mtshams sbyor ba mi 'thad pa'i phyir rgyun la chad pa med pa dang /
rtag pa med do zhes bya ba'i tshig ni don dam par ma yin la /
khas blangs pa la gnod par mi 'gyur ro zhes bya ba ni dam bcas pa dang sun dbyung ba'i skabs kyi mjug bsdu ba yin te /
de'i phyir de ltar yongs su brtags na srid pa tha ma 'gags pa dang /
ma 'gags pa dang /
'gag bzhin pa srid pa dang po dang nying mtshams sbyor bar mi 'thad pa'i phyir dus gsum dag tu yang srid pa'i rgyun mi rigs so / /
dus gsum dag tu srid pa'i rgyun gang med pa de da ji ltar srid pa'i rgyun du 'thad /
srid pa'i rgyun yod pa ma yin na 'byung ba dang 'jig pa dag yod par ga la 'gyur /
'byung ba dang 'jig pa dag yod pa ma yin na pha rol po dag gis dus la sogs pa dag 'grub par mi 'gyur te /
de lta bas na pha rol po dag gi rgyun la chad pa med pa dang /
rtag pa med do zhes smras pa'i tshig de ni don dam pa ma yin la /
dbu ma pas don dam par srid pa'i rgyun mi 'thad par bshad pa ni khas blangs pa la gnod par yang mi 'gyur ro / /
de la 'dir rab tu byed pa'i don ni pha rol pos rab tu byed pa'i dang por don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro zhes smras pa'i gtan tshigs kyi skyon brjod pas dus ma grub pa'i phyir 'byung ba dang 'jig pa ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
'byung ba dang 'jig pa brtag pa'i rab tu byed pa nyi shu gcig pa'i skabs 'dir rab tu byed pa'i don tshad ma'i 'bras bur lta ba ni pha rol pos rab tu byed pa 'di'i dang por don dam par dus ni yod pa kho na yin te /
'byung ba dang 'jig pa'i rgyu yin pa'i phyir ro zhes bya bas stong pa nyid kyi mi mthun pa'i phyogs kyi khyad par smras pa dgag pas 'byung ba dang 'jig pa ngo bo nyid med pa nyid du bstan pa yin no / /
'byung ba dang 'jig pa ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re /
rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gis kyang bsgrub par bya ste /
de'i phyir /
bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa las /
rab kyi rtsal gyis rnam par gnon pa gzugs la 'chi ba'am skye ba med do / /
de bzhin du tshor ba dang 'du shes dang 'du byed rnams dang /
rnam par shes pa la 'chi ba 'am skye ba med do / /
gzugs dang /
tshor ba dang /
'du shes dang /
'du byed rnams dang /
rnam par shes pa la 'chi ba 'am skye ba med pa gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni 'byung ba dang /
'jig pa ngo bo nyid med pa nyid du bstan pa'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyis mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las 'byung ba dang 'jig pa brtag pa zhes bya ba ste /
rab tu byed pa nyi shu gcig pa'i rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
da ni stong pa nyid kyi mi mthun pa'i phyogs kyi khyad par dgag pas don dam par de bzhin gshegs pa'i sku btsal ba'i don gyi dbang gis rab tu byed pa nyi shu gnyis pa brtsam mo zhes bya ba la dbang gis zhes bya ba'i sgra skabs 'dir yang dam bcas pa la 'jug pa rgyu'i don dang /
gzhung 'og nas 'byung ba dang sbyar ba'i don du blta ste tshig gi don ni snga ma bzhin no / /
de la dam bcas pa la 'jug pa rgyu'i don gyi dbang du byas nas /
da ni stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen btags pa'i rab tu byed pa dang po brtsams pa'i skabs su /
dngos po thams cad skye ba med par dam bcas pa mdzad pas 'dir yang bstan bcos mdzad pas sngar ji ltar dam bcas pa de la 'jug pa rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste /
dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du bsgrub pa'i phyogs snga ma nye bar gzhag pa 'og nas don dam par gzugs la sogs pa dngos po rnams ngo bo nyid yod pa kho na yin te dngos po yin pa'i phyir /
dper na de bzhin gshegs pa'i sku bzhin no zhes bya ba la sogs pas dngos po rnams ngo bo nyid yod par bsgrubs pa'i dpe de bzhin gshegs pa'i sku don dam par ngo bo nyid yod pa nyid du ston pa dag yin no / /
de dgag pas zhes bya ba ni de dgag pa'i dbang du byas nas /
rab tu byed pa nyi shu gnyis pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
don dam par de bzhin gshegs pa'i sku bstsal ba'i don gyi dbang gis rab tu byed pa nyi shu gnyis pa brtsam mo zhes bya ba smras te /
de bzhin gshegs pa brtag pa'i rab tu byed pa nyi shu gnyis pa'i gzhung 'og nas 'byung ba 'di'i don ni de bzhin gshegs pa'i chos kyi sku don dam pa dang /
gzugs kyi sku kun rdzob pa yang don dam par ngo bo nyid med pa nyid du gsal ba yin pas de'i dbang du byas nas de skad ces smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
de bzhin gshegs pa'i chos kyi sku don dam pa dang /
gzugs kyi sku kun rdzob pa yang don dam par ngo bo nyid med pa nyid du gsal ba ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pa nyid kyis rab tu byed pa'i mtshams sbyar ba'i skabs 'dir /
thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
mdo sde pa dang bye brag tu smra ba dag gis 'dir smras pa don dam par gzugs la sogs pa dngos po rnams ngo bo nyid yod pa kho na yin te /
dngos po yin pa'i phyir dper na de bzhin gshegs pa'i sku bzhin no / /
de bzhin gshegs pa'i chos kyi sku don dam pa pa ni rdo rje lta bu'i ting nge 'dzin gyi sems kyi skad cig ma'i mjug thogs su skyes pa rnam par grol ba'i lam zhes bya ba'i ye shes kyi skad cig ma'o / /
gzugs kyi sku kun rdzob pa yang de'i gzhi yin pa'i phyir de bzhin gshegs pa'i sku zhes bya'o / /
de'i phyir gtan tshigs ji skad smos pa'i mthus don dam par gzugs la sogs pa dngos po rnams ngo bo nyid yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
dper na de bzhin gshegs pa'i chos kyi sku don dam pa dang /
gzugs kyi sku kun rdzob pa ni dngos po yin pa'i phyir ngo bo nyid yod pa kho na yin pa de bzhin du gzugs la sogs pa dngos po rnams kyang dngos po yin pa'i phyir ngo bo nyid yod pa kho na yin te /
de la de bzhin gshegs pa'i chos kyi sku don dam pa pa ni slob pa thams cad tha ma'i ting nge 'dzin rdo rje lta bu zhes bya ba'i mjug thogs su mi slob pa'i rnam par grol ba'i lam gyi ye shes skyes pa yin pas de yang de bzhin gshegs pa'i sku yin la /
de bzhin gshegs pa'i gzugs kyi sku kun rdzob pa ni skyes bu chen po'i mtshan sum cu rtsa gnyis dang /
dpe byad bzang po brgyad cu la sogs pas mtshon pa yin te /
de yang chos kyi sku de'i gzhi yin pa'i phyir de bzhin gshegs pa'i sku zhes bya ste /
de dag dngos po yin pa'i phyir don dam par ngo bo nyid yod pa kho na yin pa de bzhin du gzugs la sogs pa dngos po rnams kyang dngos po yin pa'i phyir /
don dam par ngo bo nyid yod pa kho na yin no zhes zer ro / /
stong pa nyid kyi mi mthun pa'i phyogs kyi khyad par de dgag pas don dam par de bzhin gshegs pa'i sku rnam pa gnyis ngo bo nyid med pa nyid du bstsal ba bstan pa'i phyir /
de skad ces zer ba de'i lan du 'grel pa byed pa nyid kyis /
'dir bshad pa /
gal te tha snyad du gtogs pa'i blo gros kyis dngos po rnams dang de bzhin gshegs pa ngo bo nyid yod pa kho nar 'dod na ni grub pa la sgrub pa nyid yin no / /
'on te don dam par na ni re zhig de bzhin gshegs pa nyid je dpyad par bya ste zhes bya ba smras te /
pha rol po dag kun rdzob kyi tha snyad du gtogs pa'i blo gros kyis gzugs la sogs pa dngos po rnams dang /
de bzhin gshegs pa'i sku rnam gnyis ngo bo nyid yod pa kho nar 'dod na ni kho bo cag dbu ma pas kyang lung las /
gzugs ni dbu ba rdos pa 'dra / /
tshor ba chu bur dag dang mtshungs / /
'du shes smig rgyu 'dra ba ste / /
'du byed rnams ni chu shing bzhin / /
rnam shes sgyu ma lta bu zhes / /
nyi ma'i gnyen gyis bka' stsal to / /
zhes bya ba dang /
ri'i rgyal po gangs kyi lho phyogs chu klung skal ldan shing rta'i 'gram dang nye ba drang srong ser skya'i bsti gnas su shAkya'i rgyal po zas gtsang gi sras po rgyal bu don thams cad grub pa zhes bya ba byung ste /
de khyim nas khyim med par rab tu ma byung na ni 'khor los sgyur ba'i rgyal po gling bzhi la dbang ba rin po che sna bdun dang ldan par 'gyur ro / /
khyim nas khyim med par rab tu byung na ni bla na med pa'i sangs rgyas skye bo mang po la phan pa dang /
skye bo mang po la bde ba dang /
lha dang mi rnams kyi ston par 'gyur ro zhes gsungs pa dag khas blangs pas de dag kho bo cag gi phyogs la yang grub pa'i phyir khyed kyi sgrub pa de /
grub pa la sgrub pa nyid du 'gyur bas mi rung ngo / /
'on te don dam par de dag ngo bo nyid yod pa kho nar 'dod na ni mi 'grub ste /
de la re zhig khyod kyis dpe de bzhin gshegs pa nyid je dpyad par bya ste zhes ston to / /
de la 'dir pha rol po dag brtags pa phyi ma ltar 'dod pas de dgag pa'i phyir /
'di la ye shes kyang phung po'i khongs su gtogs pa'i phyir phung po'i bdag nyid kyi de bzhin gshegs pa bkag pas de yang bkag par 'gyur bas de'i phyir sku min zhes bya ba la sogs pa gsungs te /
de bzhin gshegs pa'i chos kyi sku don dam pa pa rnam par grol ba'i lam zhes bya ba'i ye shes kyang gzugs kyi sku kun rdzob pa mtshan dang dpe byad la sogs pas mtshon pa'i phung po'i khongs su gtogs pa'i phyir /
gzugs kyi sku kun rdzob pa phung po'i bdag nyid kyi de bzhin gshegs pa don dam par ngo bo nyid med pa nyid bkag pas chos kyi sku don dam pa pa ye shes de yang don dam par ngo bo nyid med pa nyid du bkag par 'gyur bas de'i phyir /
bstan bcos mdzad pas /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bya ba tshig le'ur byas pa dang po 'di gsungs so zhes bya bar sbyar ro / /
de la sku'i don ni phung po'i don to zhes bya bas ni de bzhin gshegs pa'i sku'i don ni phung po lnga dag gi don to zhes bstan te /
chos mngon pa las phung po'i don ni spungs pa'i don to zhes bya ba 'byung bas gzugs dang /
tshor ba dang /
'du shes dang /
'du byed rnams dang /
rnam par shes pa'i bdag nyid kyi phung po lnga zhes bya ba'i tha tshig go / /
phung po lnga rnams ci zhig ma yin zhe na /
de bzhin gshegs pa'o zhes bya bas ni tshig le'ur byas pa las sku min zhes gsungs pa de bye brag tu bshad pa bstan te /
sku'i don phung po lnga po dag ji bzhin yin zhe na /
de bzhin gshegs pa ma yin te /
gzugs kyi sku dang /
chos kyi sku'i bdag nyid kyi de bzhin gshegs pa ma yin zhes bya bar sbyar ro / /
de bzhin gshegs pa zhes bya ba'i sgra ni so sor brjod par bya ste zhes bya bas ni /
de bzhin gshegs pa zhes bya ba'i sgra 'di /
sku min sku las gzhan ma yin / /
de la sku med der de min / /
de bzhin gshegs pa sku lnga na min / /
de bzhin gshegs pa gang zhig yin / /
zhes bya ba'i gnas skabs thams cad du phung po rnams de bzhin gshegs pa ma yin /
phung po rnams las de bzhin gshegs pa gzhan ma yin /
de bzhin gshegs pa la phung po rnams med /
phung po rnams la de bzhin gshegs pa med /
de bzhin gshegs pa phung po rnams dang ldan pa ma yin pas don dam par de bzhin gshegs pa zhes bya ba gang zhig yin zhes so sor brjod par bya ba bstan to / /
ci'i phyir de ltar so sor brjod par bya zhe na /
tshig gi don gsal bar 'dod pa dang bcas pa'i phyir ro zhes bya ba smras te /
gal te de bzhin gshegs pa zhes bya ba'i sgra ma smos par phung po rnams ma yin /
phung po rnams las gzhan ma yin zhes bya ba la sogs pa de tshig tsam zhig smos na de bzhin gshegs pa dgag pa'i tshig gi don yin par mi mngon gyi /
phung po rnams nyi tshe dgag pa'i tshig gi don yin par go bar 'gyur te /
tshig le'ur byas pa'i skabs kyi don 'di ni /
de bzhin gshegs pa dgag pa'i tshig gi don gsal bar 'dod pa dang bcas pa yin pa'i phyir de bzhin gshegs pa zhes bya ba'i sgra 'di so sor brjod par bya ba yin par bstan to / /
des na 'dir phung po rnams de bzhin gshegs pa yin pa dang /
phung po rnams las de bzhin gshegs pa gzhan ma yin pa dang /
de bzhin gshegs pa la phung po rnams med pa dang /
phung po rnams la de bzhin gshegs pa med pa dang /
de bzhin gshegs pa phung po rnams dang ldan pa ma yin par dam bca' ba rnam pa lnga ston to / /
de la re zhig dam bca' ba dang po bstan pa'i phyir /
phung po rnams de bzhin gshegs pa ma yin zhes bya ba ni de bzhin gshegs pa'i ngo bo nyid ma yin no zhes bya ba'i tha tshig ste /
de ni dam bca' ba nye bar gzhag pa'o zhes bya ba smras te /
de ni phyogs yin no / /
phung po rnams kyi chos ni phung po nyid dang 'byung ba dang 'jig pa'i chos can nyid dang byas pa nyid la sogs pa ste /
de ni gtan tshigs so zhes bya ba ni phung po rnams de bzhin gshegs pa ma yin par sgrub pa'i chos gtan tshigs ni de dag yin par bstan te /
de ni phyogs kyi chos ma yin no / /
dpe ni de'i dbang gis so so'i skye bo'i phung po la sogs pa dag go zhes bya bas ni phung po rnams de bzhin gshegs pa ma yin par sgrub pa'i dpe ni phyogs dang phyogs kyi chos de'i dbang gis rgol ba dang phyir rgol ba gnyis ka la grags pa'i chos can so so'i skye bo'i phung po la sogs pa dag yin par bstan te /
de ni chos mthun pa'i phyogs kyi dpe yin no / /
de ltar phyogs dang phyogs kyi chos dang dpe dag ngo bstan nas /
da ni rjes su dpag pa'i tshad ma bstan pa'i phyir /
'dir rjes su dpag pa ni don dam par phung po rnams ni de bzhin gshegs pa ma yin te /
phung po nyid yin pa'i phyir dang /
'byung ba dang 'jig pa'i chos can nyid yin pa'i phyir /
dper na so so'i skye bo'i phung po rnams bzhin nam phyi rol gyi sa la sogs pa dag bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na so so'i skye bo'i phung po rnams sam /
phyi rol gyi sa la sogs pa dag ni phung po nyid yin pa'i phyir dang /
'byung ba dang 'jig pa'i chos can nyid yin pa'i phyir /
de bzhin gshegs pa ma yin pa de bzhin du de bzhin gshegs pa'i sku mtshan dang dpe byad la sogs pas mtshan pa'i phung po rnams kyang phung po nyid yin pa'i phyir dang /
'byung ba dang 'jig pa'i chos can nyid yin pa'i phyir /
de bzhin gshegs pa ma yin no / /
de bzhin du byas pa nyid la sogs pa'i gtan tshigs dag gi phyir ro zhes kyang brjod par bya'o zhes bya ba ni 'di ltar sbyar te /
don dam par phung po rnams ni de bzhin gshegs pa ma yin te /
byas pa nyid dang /
mig gi yul nyid dang /
thogs pa dang bcas pa nyid dang /
dga' ba dang /
yongs su gdung ba'i rgyu nyid la sogs pa yin pa'i phyir /
dper na so so'i skye bo'i phung po rnams bzhin nam /
phyi rol gyi sa la sogs pa dag bzhin no zhes bya bar sbyar ro / /
yang na don dam par phung po rnams de bzhin gshegs pa ma yin te /
de dag gi skye ba bkag pa'i phyir dang /
gzugs la sogs pa dag gi rdzas su yod pa nyid bkag pa'i phyir ro zhes bya bas ni dam bcas pa dang /
dpe snga ma'i gtan tshigs ni 'di gnyis kyang yin par sbyar te /
re zhig de dag gis ni phung po rnams phyogs su bya ste /
de bzhin gshegs pa dgag pa bstan to / /
da ni ye shes phyogs su bya ste /
de bzhin gshegs pa dgag pa bstan pa'i phyir /
yang na ye shes 'ba' zhig phyogs su byas nas brjod par bya ste /
don dam par ye shes ni de bzhin gshegs pa ma yin te /
'byung ba dang 'jig pa'i chos can nyid yin pa'i phyir dang /
shes pa nyid yin pa'i phyir dper na so so'i skye bo'i shes pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na so so'i skye bo'i shes pa ni 'byung ba dang /
'jig pa'i chos can nyid yin pa'i phyir dang shes pa nyid yin pa'i phyir /
de bzhin gshegs pa ma yin pa de bzhin du de bzhin gshegs pa'i rnam par grol ba'i ye shes kyang 'byung ba dang 'jig pa'i chos can nyid yin pa'i phyir dang /
shes pa nyid yin pa'i phyir de bzhin gshegs pa ma yin no / /
'dir gal te mu stegs can dag 'di skad ces khyed sangs rgyas pa de dag gis de bzhin gshegs pa'i sku mtshan dang dpe byad la sogs pas mtshan pa'i phung po rnams dang /
rnam par grol ba'i ye shes dag de bzhin gshegs pa ma yin par bsgrubs pa de ni bden te /
des na kho bo cag gi ston pa 'od srungs rdzogs byed la sogs pa'i lus g.yang gzhi dang /
ral pa dang /
shing shun la sogs pas mtshon pa'i phung po rnams dang /
de dag ni chos dang /
chos ma yin pa la sogs pa mngon par rtogs pa'i shes pa ni de bzhin gshegs pa yin no zhes zer na /
de dag la 'di skad ces tha snyad du yang rdzogs byed la sogs pa'i phung po dang shes pa ni de bzhin gshegs pa ma yin te /
rgyus 'tsho ba la sogs pa'i lus can yin pa'i phyir dang /
log par lta ba la sogs pa'i blo can yin pa'i phyir dper na smad 'tshong ma'i lus dang /
glang bu'i sems bzhin no zhes brjod par bya'o / /
dam bca' ba gnyis pa bstan pa'i phyir /
mu stegs can dag ni phung po rnams las de bzhin gshegs pa gzhan yin par bsams nas bdag tu sgrub par 'dod pas de dag gi phyir 'di bshad de /
sku las gzhan ma yin /
de bzhin gshegs pas te /
de dag las gzhan pa'i de bzhin gshegs pa yod par ston pa'i rjes su dpag pa med pa'i phyir dang /
phung po rnams las gzhan pa'i bdag dgag pa bzhin du de yang bkag pa'i phyir ro zhes bya ba smras te /
sngar dam bca' ba dang pos phung po rnams de bzhin gshegs pa ma yin par bkag pa dang /
'dir mu stegs can dag phung po rnams las de bzhin gshegs pa gzhan yin par sems shing /
de yang bdag tu sgrub par 'dod pas de dag dgag pa'i phyir dam bca' ba gnyis pa 'di bshad do zhes bya bar sbyar ro / /
'di yang phung po rnams las ci zhig gzhan ma yin zhe na /
de bzhin gshegs pa'o zhes bstan pa'i phyir /
sku las gzhan ma yin /
de bzhin gshegs pa ste zhes bya ba smos so / /
ci'i phyir zhe na /
mu stegs can dag las ser skya dang rkang mig dang gzegs zan la sogs pa de dag gi phung po de dag las gzhan pa'i de bzhin gshegs pa zhes bya ba bdag yod par ston pa'i rjes su dpag pa med pa'i phyir dang /
dbu ma pa la phung po rnams las gzhan pa'i bdag dgag pa'i rjes su dpag pa /
gal te phung po rnams las gzhan / /
phung po'i mtshan nyid med par 'gyur / /
zhes bya ba la sogs pa yod pa bzhin du /
de bzhin gshegs pa'i sku mtshan dang dpe byad la sogs pas mtshan pa'i phung po rnams las de bzhin gshegs pa gzhan ma yin par dgag pa'i rjes su dpag pa /
gal te phung po rnams las gzhan / /
phung po'i mtshan nyid med par 'gyur / /
zhes bya bas don dam par de bzhin gshegs pa ni phung po rnams las gzhan ma yin te /
phung po'i mtshan nyid med pa'i phyir dper na mo gsham gyi bu bzhin no zhes bya ba dag yod pas de yang bkag pa'i phyir ro / /
dam bca' ba gsum pa bstan pa'i phyir /
phung po rnams las de bzhin gshegs pa gzhan yin par ma grub pa kho na'i phyir /
de la sku med ces gsungs te /
ji ltar gangs la sman dag yod pa de ltar ro zhes bya ba smras te /
'dir yang de bzhin gshegs pa la ci zhig med ce na /
phung po rnams so zhes bstan pa'i phyir /
de la sku med ces gsungs te /
ji ltar gangs kyi rgyal po ti se la sman gyi rigs dag yod pa de ltar de bzhin gshegs pa la phung po rnams yod pa ma yin te /
gzhi de bzhin gshegs pa nyid ma grub pa'i phyir ro / /
'dir rjes su dpag pa ni don dam par de bzhin gshegs pa la phung po rnams yod pa ma yin te /
phung po rnams las de bzhin gshegs pa gzhan ma yin pa'i phyir /
dper na gangs la sman yod pa las bzlog pa bzhin no zhes bya bar sbyar ro / /
dam bca' ba bzhi pa bstan pa'i phyir der de med /
ji ltar shing ljon pa'i nags tshal dag na seng ge yod pa de ltar ro zhes bya ba smras te /
'dir yang phung po rnams la ci zhig med ce na /
de bzhin gshegs pa'o zhes bstan pa'i phyir der de med ces gsungs te /
ji ltar seng ldeng gi nags tshal na gcan gzan gyi rgyal po seng ge yod pa de ltar phung po rnams la de bzhin gshegs pa yod pa ma yin te /
gnas pa de bzhin gshegs pa nyid ma grub pa'i phyir ro / /
'dir yang rjes su dpag pa ni don dam par de bzhin gshegs pa ni phung po rnams la yod pa ma yin te /
phung po rnams las de bzhin gshegs pa gzhan ma yin pa'i phyir /
dper na nags tshal na seng ge yod pa las bzlog pa bzhin no zhes bya bar sbyar ro / /
dam bca' ba lnga pa bstan pa'i phyir /
de bzhin gshegs pa sku ldan min / /
ji ltar nor can nor dang ldan pa de ltar ro zhes bya ba smras te /
'dir yang de bzhin gshegs pa ci zhig dang ldan pa ma yin zhe na /
sku ldan min zhes gsungs te /
ji ltar nor lha nor can nor dang ldan pa de ltar de bzhin gshegs pa phung po rnams dang ldan pa ma yin te /
bdag po de bzhin gshegs pa nyid ma grub pa'i phyir ro / /
'dir yang rjes su dpag pa ni don dam par de bzhin gshegs pa phung po rnams dang ldan pa ma yin te /
phung po rnams las de bzhin gshegs pa gzhan ma yin pa'i phyir /
dper na nor can nor dang ldan pa las bzlog pa bzhin no zhes bya bar sbyar ro / /
da ni dam bca' ba rnam pa lnga po de dag gi mjug bsdu ba bstan pa'i phyir /
de'i phyir de ltar rnam pa lngas yongs su brtags na gang mi srid pa'i de bzhin gshegs pa gang zhig yin /
sgrub pa ji skad bstan pa dag gis yongs su brtags na de bzhin gshegs pa zhes bya ba yod pa ma yin pa nyid do zhes bya ba'i tshig gi don to zhes bya ba smras so / /
de nyid dpes bstan pa'i phyir /
dper na chom rkun pa nyid la mngon par brtson pa dag la yongs su brtags pa na gang yang de yin par mi 'thad pa'i phyir chom rkun pa gang zhig yin zhes bya ba bzhin no zhes bya ba smras te /
dper na chom rkun pa nyid du grags pa dag la yongs su brtags na gang yang chom rkun pa yin par mi 'thad pa'i phyir /
chom rkun pa gang zhig yin te med do zhes bya ba de bzhin du /
mdo sde pa dang bye brag tu smra ba de bzhin gshegs pa dngos por 'dod pa dag la rnam pa lngas yongs su brtags na gang yang de bzhin gshegs pa yin par mi 'thad pa'i phyir /
de bzhin gshegs pa gang zhig yin te /
don dam par ngo bo nyid med pa nyid do zhes bstan to / /
yang dpe gzhan bstan pa'i phyir /
yang dper na phung po rnams ma gtogs par skyes bu'am dbang phyug ces bya ba gang zhig yin zhes bya ba bzhin no zhes bya ba smras te /
dper na skyes bu dang dbang phyug rgyur 'dod pa dag la rigs pas brtags na phung po rnams ma gtogs par skyes bu'am dbang phyug ces bya ba med pas de gang yin zhes bya ba de bzhin du /
de bzhin gshegs pa dngos por 'dod pa dag la yang rigs pas brtags na rnam pa lnga po dag ma gtogs pa de bzhin gshegs pa zhes bya ba med pas de gang zhig yin zhes mjug bsdu ba bstan to / /
tshad ma'i 'bras bu bstan pa'i phyir /
de'i phyir de ltar de bzhin gshegs pa ma grub pas sgrub pa dpe ma tshang ba nyid kyi skyon yod do zhes bya ba smras te /
de ltar de bzhin gshegs pa rnam pa lngas brtags na ma grub pa sngar mdo sde pa dang bye brag tu smra ba dag gis don dam par gzugs la sogs pa dngos po rnams ngo bo nyid yod pa kho na yin te dngos po yin pa'i phyir /
dper na de bzhin gshegs pa'i sku bzhin no zhes smras pa'i sgrub pa'i dpe ma grub pa'i phyir pha rol po dag gi sgrub pa dpe ma tshang ba nyid kyi skyon yod pas don dam par gzugs la sogs pa dngos po rnams ngo bo nyid yod par dam bca' ba ma grub pas /
bstan bcos mdzad pas sngar don dam par gzugs la sogs pa dang dngos po rnams ngo bo nyid med pa nyid du dam bcas pa'i dgongs pa grub po // //
bam po bdun cu pa'o / /
gzhan dag gis smras pa /
de bzhin gshegs pa ni phung po rnams la brten nas 'grub pa'i phyir kho bo cag la sgrub pa des mi gnod do zhes bya ba ni 'dir rang gi sde pa dag las gzhan dag na re /
de bzhin gshegs pa ni phung po rnams kyang ma yin la /
phung po rnams kyang gzhan pa yang ma yin te /
de nyid dang gzhan nyid du brjod par bya ba ma yin pas /
khyed kyis /
sku min sku las gzhan ma yin / /
zhes bshad pa de ni bden no / /
de bzhin gshegs pa phung po rnams la brten nas 'grub pa'i phyir kho bo cag la khyed kyis de nyid dang gzhan nyid dgag pa'i sgrub pa ji skad smras pa des mi gnod do zhes zer ba'i tshig yin no / /
de skad ces zer ba de'i lan du 'grel pa byed pa nyid kyis /
'dir bshad pa /
gal te sangs rgyas phung po la /
brten nas gdags par 'dod na ni /
'o na de ltar na /
ngo bo nyid las med /
ces bya ba smras te /
'dis ni gal te de bzhin gshegs pa phung po rnams la brten nas gdags par 'dod na 'o na de lta na gzhan gyi dngos po la brten nas gdags pa yin pas bdag gi dngos po las 'grub pa med pa'i phyir de bzhin gshegs pa ngo bo nyid med pa dang /
rdzas su yod pa ma yin no zhes bstan to / /
de nyid bstan pa'i phyir /
de bzhin gshegs pa ngo bo nyid med pa dang /
rdzas su yod pa ma yin no zhes bya ba'i tha tshig ste /
de ni dam bca' ba nye bar gzhag pa'o zhes bya ba smras te /
des ni de bzhin gshegs pa phung po rnams la brten nas gdags par 'dod na ngo bo nyid las ngo bo nyid med pa dang rdzas nyid du rdzas su yod pa ma yin no zhes dam bca' ba nye bar gzhag pa bstan te de ni phyogs yin no / /
phyogs kyi chos ni khongs na yod do zhes bya ba ni /
de bzhin gshegs pa ngo bo nyid med pa dang rdzas su yod pa ma yin par sgrub pa'i phyogs kyi chos gtan tshigs ni dam bca' ba nye bar gzhag pa de nyid kyi khongs na yod de /
rten nas gdags par bya ba dang rdzas su yod pa ma yin par sbyar ro / /
dpe ni de'i dbang gis mgal me'i 'khor lo dang bum pa dag yin no zhes bya bas ni de bzhin gshegs pa ngo bo nyid med pa dang /
rdzas su yod pa ma yin par bsgrub pa'i dpe ni phyogs dang phyogs kyi chos de'i dbang gis rgol ba dang phyir rgol ba gnyi ga la grags pa'i chos mgal me'i 'khor lo dang bum pa yin te /
de ni chos mthun pa'i dpe yin no / /
de ltar phyogs dang /
phyogs kyi chos dang /
dpe dag ngo bstan nas /
da ni rjes su dpag pa bstan pa'i phyir /
'dir rjes su dpag pa ni don dam par de bzhin gshegs pa ngo bo nyid med pa dang rdzas su yod pa ma yin te /
gdags par bya ba yin pa'i phyir dper na mgal me'i 'khor lo bzhin nam /
rdzas su yod pa ma yin pa'i phyir dper na bum pa bzhin no zhes bya ba smras te /
de dag ni chos can dang /
bsgrub par bya ba chos rnam pa gnyis dang /
sgrub pa'i chos rnam pa gnyis dang /
dpe rnam pa gnyis yin par go rims bzhin du sbyar te /
dper na mgal me'i 'khor lo ni gdags par bya ba yin pa'i phyir ngo bo nyid med pa dang /
bum pa ni rdzas su med pa'i phyir rdzas su yod pa ma yin pa /
de bzhin du de bzhin gshegs pa yang phung po rnams la brten nas gdags par bya ba yin pa'i phyir ngo bo nyid med pa dang /
rdzas su med pa'i phyir rdzas su yod pa ma yin no / /
mi mkhas pa kha cig gis 'dir smras pa /
gal te re zhig mtshan nyid las / /
gang zhig blos gzhan sel ba la / /
de blo med pa bum chu bzhin / /
de ni kun rdzob yod pa yin / /
don dam yod pa don bzhin no / /
zhes 'byung ba des rdzas su yod pa nyid 'gog par byed na ni de kho bo cag la mi gnod de /
'di ltar bum pa ni zhig pa dang blos gzhan sel ba na de dag las gzhan pa'i gzugs dag la de dag ni blo yod pas de dag rdzas su yod pa yin pa'i phyir ro zhes bya ba ni 'dir chos mngon pa pa dag /
sngar rdzas dbu ma pas don dam par de bzhin gshegs pa rdzas su yod pa ma yin te /
rdzas su yod pa ma yin pa'i phyir dper na bum pa bzhin no zhes smras pa'i gtan tshigs dang /
dpe des bum pa yang rdzas su yod pa ma yin par mi 'grub la /
de bzhin gshegs pa yang rdzas su yod pa ma yin par mi 'grub po zhes zer ba'i tshig yin te /
de dag na re /
chos mngon pa'i mtshan nyid las gang zhig pa la de'i blo med pa bum pa lta bu dang /
blos gzhan sel ba la de'i blo med pa chu lta bu de ni kun rdzob tu yod pa ma yin la /
don dam par yod pa ni de dag las gzhan pa'i don yin te /
kun rdzob tu yod pa ni btags par yod pa zhes bya ste /
don dam par yod pa ni rdzas su yod pa zhes bya'o zhes 'byung ste /
de la gang zhig pa la de'i blo med pa bum pa lta bu kun rdzob tu yod pa de'i mtshan nyid gang zhe na /
dngos po gang zhig pa la dngos po de'i blo mi skye ba dper na bum pa zhig pa la bum pa de'i blo yang mi skye la /
blo gzhan yang mi skye ba lta bu de ni kun rdzob tu yod pa yin te /
btags par yod pa zhes bya'o / /
blos gzhan sel ba la de'i blo med pa chu lta bu kun rdzob tu yod pa de'i mtshan nyid gang zhe na /
blos dngos po gzhan btsal ba la dngos po de'i mtshan nyid gang zhe na /
dngos po gang zhig pa dang /
blo mi skye ba dper na rgya mtsho 'am lteng ka nas bcus pa'i chu la rgya mtsho dang lteng ka'i blo yang mi skye la /
blo gzhan yang mi skye ba lta bu de yang kun rdzob tu yod pa yin te /
btags par yod pa zhes bya'o / /
don dam par yod pa ni de dag las gzhan pa'i don yin te zhes bya ba de'i mtshan nyid gang zhe na /
dngos po gang zhig pa dang blos bstsal kyang de las gzhan pa'i blos skye ba dper na bum pa zhig kyang de las gzhan pa gyo mo'i blo skye ba lta bu dang /
rgya mtsho'am ldeng ka nas bcus pa'i chu la blos rgya mtsho dang lteng ka bstsal kyang de dag las gzhan pa chu'i blo skye ba lta bu de ni don dam par yod pa yin te /
rdzas su yod pa zhes bya'o / /
de lta bas na khyed dbu ma pas rdzas su yod pa ma yin pa'i phyir dper na bum pa bzhin no zhes bshad pa de /
gal te re zhig kho bo cag gi chos mngon pa'i mtshan nyid de'i sgo nas rdzas su yod pa nyid 'gog par byed na ni des kho bo cag la mi gnod de /
ci'i phyir zhe na /
'di ltar bum pa zhig pa dang /
blos gzhan sel ba na de dag la de dag nyid kyi blo skye ba med pas de dag kun rdzob tu btags par yod pa yin du zin kyang bum pa zhig pa dang /
blos gzhan bstsal ba de dag las gzhan pa'i gzugs gyo mo dang chu dag la de dag gi blo skye ba yod pas de dag don dam par rdzas su yod pa yin pa'i phyir te /
des na ji ltar gyo mo dang chu dag don dam par rdzas su yod pa de bzhin du bum pa ma zhig pa dang /
rgya mtsho dang lteng ka blos ma bstsal ba de dag kyang don dam par rdzas su yod pa yin pa'i phyir khyed kyis rdzas su yod pa ma yin pa'i phyir dper na bum pa bzhin no zhes bshad pa'i gtan tshigs dang dpe de dag ma grub pas don dam par bum pa yang rdzas su yod pa yin la /
de bzhin gshegs pa rdzas su yod pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis de ni bzang po ma yin te /
rdzas su yod pa la mtshan nyid kyis gnod pa'i phyir ro zhes bya ba smras te /
de ni sngar pha rol po dag gis chos mngon pa'i mtshan nyid las gang zhig pa la de'i blo med pa bum pa lta bu blos gzhan sel ba la de'i blo med pa chu lta bu de ni kun rdzob tu yod pa yin la /
gang zhig pa dang blos bstsal kyang de las gzhan pa'i blo skye ba dper na bum pa zhig kyang de las gzhan pa gyo mo'i blo skye ba lta bu dang /
rgya mtsho 'am lteng ka nas bcus pa'i chu la blos rgya mtsho dang ldeng ka bstsal kyang de dag la gzhan pa chu'i blo skye ba lta bu de ni don dam par yod pa yin par 'byung bas /
khyed dbu ma pas rdzas su yod pa ma yin pa'i phyir dper na bum pa bzhin no zhes bshad pa de gal te re zhig kho bo cag gi chos mngon pa'i mtshan nyid de'i sgo nas rdzas su yod pa nyid 'gog par byed na ni des kho bo cag la mi gnod de /
ci'i phyir zhe na /
'di ltar bum pa zhig pa dang blos gzhan sel ba na de dag la de dag nyid kyi blo skye ba med pas de dag kun rdzob tu btags par yod pa yin du zin kyang bum pa zhig pa dang /
blos gzhan bstsal ba de dag las gzhan pa'i gzugs gyo mo dang chu dag la de dag gi blo skye ba yod pas de don dam par rdzas su yod pa'i phyir te des na ji ltar gyo mo dang chu dag don dam par rdzas su yod pa de bzhin du bum pa ma zhig pa dang /
rgya mtsho dang lteng ka blos ma bstsal ba dag kyang don dam par rdzas su yod pa ma yin no zhes smras pa des ji ltar gyo mo dang chu dag don dam par rdzas su yod pa de bzhin du bum pa ma zhig pa dang /
rgya mtsho dang lteng ka blos ma bstsal ba dag kyang don dam par rdzas su yod do zhes dam bcas pa'i rdzas su yod pa de la chos mngon pa'i mtshan nyid las gang zhig pa la de'i blo med pa bum pa lta bu dang blo gzhan sel ba la de'i blo med pa chu lta bu de ni kun rdzob tu btags par yod pa yin gyi /
don dam par rdzas su yod pa ma yin no zhes 'byung ba'i mtshan nyid des gnod pa'i phyir bum pa ma zhig pa dang /
rgya mtsho dang lteng ka blos ma bstsal ba dag dang gyo mo dang chu dag spyir mtshan nyid 'dra bar rdzas su yod par mi 'grub pas pha rol po dag gi rtog pa de ni bzang po ma yin no zhes ston to / /
de nyid bstan pa'i phyir /
gang zhig pa de rdzas su yod pa la gnod pa nyid do zhes bya ba smras te /
des ni pha rol po dag bum pa zhig pa na gyo mo la gyo mo'i blo skye bas gyo mo de rdzas su yod par 'dod pa la chos mngon pa'i mtshan nyid las bum pa zhig pa la bum pa'i blo skye ba med pas bum pa zhig pa de kun rdzob tu btags par yod pa yin gyi /
don dam par rdzas su yod pa ma yin no zhes 'byung ba'i mtshan nyid des gnod pa nyid do zhes ston to / /
de yang 'di ltar sbyar te /
de gang gi tshe bum pa zhig pa de la bum pa'i blo mi skye bas de rdzas su yod pa ma yin pa de bzhin du phyis gyo mo de zhig par gyur pa na yang de la gyo mo'i blo mi skye bas de yang rdzas su yod pa ma yin no / /
de bzhin du phyis nam zhig na gyo mo de'i gyo dum zhig par gyur pa na yang de la de'i blo mi skye bas de yang rdzas su yod pa ma yin te /
tshul 'dis bsgres nas gyo dum de'i cha shas dum grugs dang /
rdul dang rdul phra mo dang rdul phra rab dang /
phyogs cha med pa'i rdul gyi mthar thug pa'i bar dag zhig par gyur pa na yang de dag la de dag gi blo mi skye bas de dag kyang rdzas su yod pa ma yin pas pha rol po dag gis bum pa zhig pa de las gzhan pa'i gzugs gyo mo la sogs pa gang dag la de dag gi blo skye ba yod pa de dag don dam par rdzas su yod pa de bzhin du bum pa ma zhig pa yang rdzas su yod par dam bcas pa de la chos mngon pa'i mtshan nyid des gnod pa'i phyir pha rol po dag gi dam bcas pa de ma grub pas bstan bcos mdzad pas dper na bum pa rdzas su yod pa ma yin pa de bzhin du de bzhin gshegs pa yang rdzas su yod pa ma yin no zhes dam bcas pa'i dgongs pa 'grub bo /
'dir gal te pha rol po dag 'di skad ces bum pa dang gyo mo la sogs pa dag zhig pa la de dag gi blo mi skye bas de dag don dam par rdzas su yod pa ma yin pa de ni bden mod kyi /
'on kyang de dag ma zhig pa la de dag gi blo skye ba yod pas ma zhig pa de dag don dam par rdzas su yod par chos mngon pa'i mtshan nyid las 'byung ba khyed mi 'dod na ni de lta na khas blangs pa la gnod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de'i blo med pa zhes nges par gzung ba'i phyir gang ma zhig pa de la yang de'i blo med do zhes smras te /
yang gi sgras ni gang zhig pa de la yang de'i blo med do zhes bya ba bsdu'o / /
'dis ni 'di skad bstan te /
chos mngon pa yi mtshan nyid las / /
gang zhig blos gzhan sel ba la / /
de'i blo med pa bum chu bzhin / /
de ni kun rdzob yod pa yin / /
zhes 'byung ba'i skabs kyi de'i blo med pa zhes bya ba'i sgra kho bos 'dir nges par gzung ba'i phyir /
gang zhig pa 'ba' zhig la de'i blo med par ma zad kyi /
gang ma zhig pa de la yang de'i blo med par 'dra bas /
des na bum pa la sogs pa gang zhig pa la de'i blo med pas de rdzas su yod pa ma yin pa bzhin du gang ma zhig pa la yang de'i blo med pas de yang rdzas su yod pa ma yin par don dam pa'i chos mngon pa 'di nyid kyi tshul gyis mngon par khas blangs pa la gnod par mi 'gyur /
'dir gal te pha rol po dag na re /
de ltar gang zhig pa dang ma zhig pa de la de'i blo skye ba med pas de rdzas su yod pa ma yin du zin kyang blos gzhan sel ba la de'i blo med pa de las gzhan pa blos ma bstsal ba la de'i blo skye ba yod pa de don dam par rdzas su yod pa yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
nye bar len pa dang bcas pa gzhan dag sel ba la gzhan sel ba zhes bya bar 'dod pa'i phyir ro zhes bya ba smras te /
'dis ni ji ltar zhig pa dang ma zhig pa de la de'i blo skye ba med pas rdzas su yod pa ma yin pa de bzhin du blos gzhan bstsal ba dang ma bstsal ba la yang de'i blo skye ba med pas rdzas su yod pa ma yin no zhes ston te /
ji ltar zhe na /
dbu ma pa ni gzhan sel ba zhes bya ba'i don ji ltar dngos po'i ngo bo nyid don dam par skye ba med par bstsal ba bzhin du dngos po nye bar len pa'i rgyu dang bcas pa gzhan dag kyang don dam par skye ba med pa'i tshul gyis sel ba la gzhan sel ba zhes bya bar 'dod pas des na blos gzhan bstsal ba la de'i blo med pa chu lta bu de'i mi mthun pa'i phyogs de las gzhan pa blos ma bstsal ba'i dngos po med pa'i phyir /
ji ltar blos gzhan sel ba la de'i blo med pas don dam par rdzas su yod pa ma yin pa de bzhin du blos gzhan ma bstsal ba la yang de'i blo med par 'dra bas de yang don dam par rdzas su yod pa ma yin no / /
gzhan dag gis smras pa /
don dam par bum pa ni rdzas su yod pa yin te /
shes bya yin pa'i phyir dper na gzugs bzhin te /
shes par bya ba yin pas rdzas de shes par bya ba ni rtogs par bya ba zhes bya ba'i tha tshig go zhes bya ba ni /
'dir chos mngon pa bdag nyid brda sprod pa pa'i tham lag gi rjes su zhugs nas dbu ma pas rdzas su yod pa ma yin pa'i phyir dper na bum pa bzhin no zhes smras pa'i dpe de bsgrub par bya ba chos kyis stong par skyon 'dogs shing bum pa rdzas su yod par sgrub pa'i rjes su dpag pa ston pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba yin par go rims bzhin du sbyar te /
dper na gzugs ni shes bya yin pa'i phyir rdzas su yod pa yin pa de bzhin du bum pa yang shes bya yin pa'i phyir rdzas su yod pa yin te /
shes bya yin pa'i gtan tshigs kyis rdzas su yod pa yin par ji ltar sgrub ce na /
de'i nye bar sbyar ba'i sbyor ba ni shes par bya ba yin pas rdzas de shes par bya ba ni rtogs par bya ba zhes bya ba'i don yin la /
de ni rdzas yin pa'i phyir ro zhes bya bar sbyar ro / /
de nyid kyi khungs bstan pa'i phyir /
mtshan nyid las shes par bya ba'i skad kyi byings dag ni rtogs par bya ba'i don yin par 'byung ba'i phyir ro zhes bya ba smras te /
brda sprod pa'i mtshan nyid las shes par bya ba'i skad kyi byings dag ni rtogs par bya ba'i don yin par 'byung ba'i phyir /
'dir yang shes par bya ba ni rtogs par bya ba'i don yin la /
de ni rdzas yin pas de'i phyir shes bya yin pa'i phyir zhes gtan tshigs kyis rdzas su yod pa yin par sgrub tu rung bas /
des na gzugs dang bum pa dag shes bya yin pa'i phyir rdzas su yod pa nyid du grub po / /
de nyid kyi mjug bsdu ba bstan pa'i phyir /
bum pa la sogs pa dag kyang rdzas su yod pa nyid du grub pas bum pa dang chu bzhin du kun rdzob tu yod pa yin no zhes bya ba'i khungs kyang med do zhes bya ba smras te /
de ltar brda sprod pa pa'i tham lag gis bum pa dang gzugs dag rdzas su yod pa nyid du grub pas /
chos mngon pa'i mtshan nyid las /
gang zhig blos gzhan sel ba la / /
de'i blo med pa bum chu bzhin / /
de ni kun rdzob yod pa yin / /
zhes 'byung ba de yang 'dir re zhig khungs su mi bya'o zhes zer ro / /
de skad ces zer ba de'i lan du 'dir 'grel pa byed pa nyid kyis de yang bzang po ma yin te /
don dam par gzugs rdzas su yod pa nyid du ma grub pa'i phyir dpe med do zhes bya ba smras te /
pha rol po dag brda sprod pa pa'i tham lag gi rjes su zhugs nas rang gi lung bor te byung rgyal ji skad smras su zin kyang kho bo cag gi phyogs la don dam par gzugs rdzas su yod pa nyid du ma grub pa'i phyir pha rol po dag gis dper na gzugs bzhin te zhes smras pa'i dpe med pas bum pa yang rdzas su yod par ma grub po / /
de'i phyir kho bo cag la ni chos mngon pa'i mtshan nyid las /
gang zhig blos gzhan sel ba la / /
de'i blo med pa bum chu bzhin / /
de ni kun rdzob yod pa yin / /
zhes bya ba'i khungs de yang med pa ma yin no / /
da ni de ltar don dam pa pa'i chos mngon pa'i tshul grub mod kyi /
kun rdzob pa'i chos mngon pa'i tshul yang kho bo cag khas len pas de nyid chos mngon pa la mi mkhas pa khyed nyon cig ces bstan pa'i phyir /
tha snyad du ni mtshan nyid ji skad smras pa nyid kyis dngos po thams cad btags par yod pa nyid yin yang gang zhig kyang de'i blo mi 'jig pa de ni rdzas su yod pa yin la /
gang zhig pa na de'i blo med pa de ni btags par yod pa yin par rnam par gzhag go zhes bya ba smras te /
tha snyad du ni chos mngon pa'i mtshan nyid las /
gang zhig blos gzhan sel ba la / /
de'i blo med pa bum chu bzhin / /
de ni kun rdzob yod pa yin / /
zhes ji skad smras pa nyid kyis /
dngos po thams cad btags par yod pa nyid yin yang de la bye brag tu dbye na /
bum pa la sogs pa'i dngos po gang zhig kyang gyo mo la sogs pa de'i blo mi 'jig pa'i gyo mo la sogs pa de ni rdzas su yod pa yin la /
bum pa la sogs pa gang zhig pa na bum pa la sogs pa de'i blo med pa'i zhig pa de ni btags par yod pa yin par rnam par gzhag pas des na kun rdzob tu chos mngon pa'i mtshan nyid dang mi 'gal lo / /
dngos po med pa yang dngos po med pa'i tshul gyi shes bya yin yang rdzas su yod pa nyid ma yin pas ma nges pa nyid kyang yin no zhes bya bas ni pha rol po dag gis gtan tshigs shes bya yin pa'i phyir zhes bya ba de ma nges pa nyid du ston te /
'di na ri bong gi rwa la sogs pa dngos po med pa dag kyang dngos po med pa'i tshul gyis shes bya yin yang rdzas su yod pa nyid ma yin par mthong bas des na ci re zhig shes bya yin pa'i phyir gzugs bzhin du bum pa rdzas su yod par 'gyur ram /
'on te shes bya yin pa'i phyir /
ri bong gi rwa la sogs pa bzhin du bum pa rdzas su yod pa ma yin par 'gyur ba ma nges pas pha rol po dag gi gtan tshigs de mi rung ngo / /
da rdzas su yod pa nyid du rtogs na ni grags pa dang lung gis gnod par 'gyur bas de yang rigs pa ma yin no zhes bya bas ni /
gal te pha rol po dag shes par bya ba yin pas rdzas de zhes bya ba'i tshig gis ri bong gi rwa la sogs pa dngos po med pa de dag kyang rdzas su yod pa nyid du rtog na ni 'jig rten la grags pa dang /
lung gis gnod par 'gyur bas de yang rigs pa ma yin no zhes bstan te /
de ltar bum pa rdzas su yod par ma grub pas bstan bcos mdzad pas /
dper na bum pa rdzas su yod pa ma yin pa de bzhin du de bzhin gshegs pa yang rdzas su yod pa ma yin no zhes dam bcas pa'i dgongs pa grub po / /
gzhan dag gis smras pa /
phung po lnga ni gdags par bya ba yin yang ngo bo nyid yod pa ma yin la /
de yang de bzhin gshegs par gdags pa'i brjod par bya ba yin pas de bzhin gshegs pa de'i ngo bo nyid bcos ma ma yin pa gang yin pa blo la nges par gzhag nas /
de bzhin gshegs pa ngo bo nyid med do zhes sgrub na ni grub pa la sgrub pa ma yin te /
phung po rnams byas pa yin pa'i phyir ro zhes bya ba la sogs pas ni gzhan gyi dbang gi ngo bo nyid yod par smra ba dag sngar dbu ma pas don dam par de bzhin gshegs pa ngo bo nyid med de gdags par bya ba yin pa'i phyir dper na mgal me'i 'khor lo bzhin no zhes smras pa'i gtan tshigs dang dpe de dag gis kun brtags pa'i ngo bo nyid kyi de bzhin gshegs pa ngo bo nyid med par sgrub na ni grub pa la sgrub pa yin la /
gzhan gyi dbang gi ngo bo nyid kyi de bzhin gshegs pa ngo bo nyid med par sgrub na ni dpe med do zhes zer ba'i tshig yin te /
de dag na re /
'di ltar phung po lnga ni de dag la de bzhin gshegs par gdags par bya ba yin yang de dag la kun brtags pa'i ngo bo nyid med par zad kyi /
gzhan gyi dbang gi ngo bo nyid med pa ma yin no / /
de la da khyed dbu ma pa dag de bzhin gshegs pa de'i ngo bo nyid bcos ma ma yin pa gzhan gyi dbang gi ngo bo nyid kyi de bzhin gshegs pa gang yin pa de ni ngo bo nyid med pa ma yin no zhes blo la nges par bzhag nas /
kun brtags pa'i ngo bo nyid kyi de bzhin gshegs pa bcos ma de ngo bo nyid med do zhes sgrub na ni grub pa la sgrub pa yin te /
'di ltar kho bo cag la yang phung po rnams kun brtags pa'i 'khrul pas byas shing bskyed pa'i phyir de dag la kun brtags pa'i ngo bo nyid med par grub pa'i phyir ro / /
de bas na kun brtags pa'i ngo bo nyid kyi de bzhin gshegs pa ngo bo nyid med par sgrub na ni grub pa la sgrub pa yin no / /
'on te gzhan las byung ba'i dngos po rgyu dang rkyen gzhan dag las byung zhing skyes pa bdag nyid thob pa gang yin pa la 'gog par byed na ni 'o na de ni dpe med de /
dngos po thams cad ni gzhan las byung ba'i mtshan nyid kyi ngo bo nyid kyis ngo bo dang bcas pa yin pas 'di ltar kho bo cag ni mgal me'i 'khor lo bzhin gzugs la sogs pa mig gi rnam par shes pa rnam par rtog pa med pa'i spyod yul gang dag yin pa de dag ngo bo nyid dang bcas pa kho na yin par 'dod pa'i phyir ro zhes bya bas ni gzhan gyi dbang gi ngo bo nyid kyi de bzhin gshegs pa ngo bo nyid med par sgrub na ni dpe med par ston te /
de dag na re /
khyod kyi gtan tshigs dang dpe des gzhan gyi dbang gi ngo bo nyid gzhan las byung ba'i dngos po rgyu dang rkyen gzhan las byung zhing skyes pa bdag nyid thob pa'i de bzhin gshegs pa 'gog par byed na ni /
des na khyed kyi dpe mgal me'i 'khor lo bzhin no zhes bya ba de med de 'di ltar dngos po thams cad ni rkyen gzhan las byung ba'i mtshan nyid yin pas rang gi ngo bo nyid las ma skyes pa'i phyir skye ba ngo bo nyid med pa nyid yin du zin kyang gzhan gyi dbang gis byung ba'i dngos po'i ngo bo nyid kyis ngo bo nyid dang bcas pa yin pas /
des na 'di ltar kho bo cag ni mgal me'i 'khor lo gzugs dang /
sgra dang /
dri dang /
ro dang /
reg pa dang /
mig dang /
rna ba dang /
sna dang /
lce dang /
lus kyi rnam par shes pa rnam par rtog pa med pa'i spyod yul kun brtags pa dang bral ba gzhan gyi dbang gi ngo bo nyid don dam par yang ngo bo nyid yod par 'dod pas /
des na khyed kyi gdags par bya ba yin pa'i phyir ngo bo nyid med de dper na mgal me'i 'khor lo bzhin no zhes smras pa'i dpe med do / /
de ltar na grub pa la sgrub na yang gtan tshigs skyon chags pa yin la dpe med na yang sgrub pa dpe ma tshang ba'i skyon yod pa yin pas dbu ma pa'i gtan tshigs ma grub pa'i phyir /
gzhan gyi dbang gi ngo bo nyid kyi de bzhin gshegs pa ni don dam par ngo bo nyid med pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te zhes bya ba la sogs pa smras te /
dbu ma pas kun brtags pa'i ngo bo nyid kyi de bzhin gshegs pa 'ba' zhig don dam par ngo bo nyid med par mi sgrub pas grub pa la sgrub pa yin no zhes zer ba'i lan ni gdab mi dgos so / /
dpe med de zhes zer ba'i lan gdab par bya ste /
pha rol po dag gzhan gyi dbang gi ngo bo nyid kyi de bzhin gshegs pa don dam par ngo bo nyid yod par 'dod cing mgal me'i 'khor lo'i gzugs la sogs pa ngo bo nyid yod par sgrub pa dang /
dbu ma pa'i dpe med de zhes zer ba de ni bzang po ma yin te /
ci'i phyir zhe na /
'dir mgal me'i 'khor lo nyid ni 'khrul pa ste zhes bya ba smras te /
mgal me gcig 'greng gi rtse mo la 'khor lo med bzhin du myur du bskor ba'i dbang gis 'khor lo 'dra bar mthong ba ni 'khrul pa yin pas ngo bo nyid med pa'i phyir kho bo'i dpe med pa ma yin no / /
de nyid bstan pa'i phyir /
dngos dang steng dang 'og gi nam mkha'i cha dang mgal me la 'khor lo'i ngo bo nyid kyis stong pa dpe nyid du 'dod pa'i phyir dang zhes bya ba smras te /
de ltar nam mkha'i cha dang mgal me la 'khor lo'i ngo bo nyid med bzhin du brten nas 'khor lor gdags pa yin pas kho bo'i dpe grub pa'i phyir /
dper na mgal me'i 'khor lo ni brten nas gdags par bya ba yin pa'i phyir ngo bo nyid med pa de bzhin du de bzhin gshegs pa yang phung po rnams la brten nas gdags par bya ba yin pa'i phyir ngo bo nyid med do zhes dam bcas pa grub po zhes bya bar sbyar ro / /
mgal me'i gzugs la sogs pa dag gi skye ba bkag pa'i phyir dang zhes bya ba yang dpe grub po zhes bya bar sbyar te /
gal te pha rol po dag na re /
'khor lo nyid med kyang mgal me'i gzugs la sogs pa yod pas gzhan gyi dbang gi ngo bo nyid yod par grub pas dbu ma pa'i dpe med do zhe na /
de ni kho bos sngar skye ba med pa'i rab tu byed par bkag zin pa'i phyir dpe med pa ma yin no / /
rdzas su yod pa nyid bkag pa'i phyir dang zhes bya ba yang de bzhin du sbyar te /
phung po brtag pa'i rab tu byed par rdzas su yod pa nyid bkag pa'i phyir ro / /
de bzhin du mig gi rnam par shes pa la sogs pa'i spyod yul gzugs la sogs pa de dag gang mig gi blta ba dgag pa bzhin du bkag pa'i phyir ro zhes bya ba yang de bzhin du sbyar te /
sngar pha rol po dag na re /
'di ltar kho bo cag ni mgal me'i 'khor lo'i gzugs la sogs pa mig gi rnam par shes pa rnam par rtog pa med pa'i spyod yul gang dag yin pa de dag ngo bo nyid dang bcas pa kho na yin par 'dod pa'i phyir ro zhes zer ba'i lan kyang yin te /
de yang sngar skye mched brtag pa'i rab tu byed par bkag zin pa'i phyir /
kho bo'i dpe grub pas gzhan gyi dbang gi ngo bo nyid yod par smra ba dag gi gzhung nyams shing bstan bcos mdzad pas dper na mgal me'i 'khor lo la ngo bo nyid med pa de bzhin du de bzhin gshegs pa la yang ngo bo nyid med do zhes dam bcas pa'i dgongs pa grub po / /
re zhig de dag gis ni /
gal te sangs rgyas phung po la / /
brten nas ngo bo nyid las med / /
ces bya ba tshig le'ur byas pa phyed kyis de bzhin gshegs pa ngo bo nyid las yod pa ma yin par bstan to / /
da ni gzhan gyi dngos po las kyang yod pa ma yin par bstan pa'i phyir /
ngo bo nyid las gang med pa / /
de gzhan dngos las ga la yod /
bdag gi dngos po'i dngos po gzhan la ltos nas gzhan nyid 'grub pa'i phyir ro zhes bya bar dgongs so zhes bya ba smras te /
de bzhin gshegs pa zhes bya ba'i bdag gi dngos po'i ngo bo nyid yod na de la ltos nas de'i rgyu dang rkyen rnams gzhan gyi dngos po zhes bya bar 'grub pas de gzhan gyi dngos po de las 'grub par yang 'gyur grang na /
gal te sangs rgyas phung po la / /
brten nas ngo bo nyid las med / /
ces bya ba'i rigs pas bdag gi dngos po med pas rgyu rkyen rnams kyang gzhan du ma grub pa'i phyir de bzhin gshegs pa de gzhan gyi dngos po las kyang grub pa med do / /
yang gzhan yang zhes bya ba la sogs pas ni sngar gzhan dag gis de bzhin gshegs pa ni phung po rnams la brten nas 'grub pa'i phyir kho bo cag la sgrub pa des mi gnod do zhes smras pa'i phyogs snga ma'i bsam pa blangs nas /
de bzhin gshegs pa phung po la brten nas gdags pa yin na bdag nyid du mi 'thad pa sgrub pa rnam pa gzhan ston to / /
de la /
gang zhig gzhan gyi dngos brten nas / /
gdags pa'o zhes bya ba ni chos can no / /
de bdag nyid du mi 'thad do zhes bya ba ni bsgrub par bya ba chos so / /
gzhan gyi dngos po la brten nas gdags par bya ba yin pa'i phyir zhes bya ba ni sgrub pa'i chos so / /
dper na sgyu ma'i skyes bu bzhin te zhes bya ba ni dpe'o / /
de ni bdag nyid med de ngo bo nyid med do zhes bya ba'i tha tshig go zhes bya ba ni mjug bsdu ba ste /
dper na sgyu ma'i skyes bu ni rma bya'i mdongs la sogs pa'i mtshan nyid gzhan gyi dbang gi dngos po la brten nas gdags par bya ba yin pa'i phyir bdag nyid du mi 'thad pa de bzhin du de bzhin gshegs pa yang phung po'i mtshan nyid gzhan gyi dbang gi dngos po la brten nas gdags par bya ba yin pa'i phyir bdag nyid du mi 'thad de /
gang brten nas gdags pa de ni bdag nyid med de ngo bo nyid med do zhes bya ba'i tha tshig go / /
de ltar /
gang zhig bdag nyid med pa de / /
ji ltar de bzhin gshegs par 'gyur / /
dngos po rnams ngo bo nyid yod par sgrub pa'i dpe zhes bya bar dgongs so zhes bya ba ni mjug bsdu ba ste /
gang brten nas gdags pa ngo bo nyid med pa de ni don dam par yod pa ma yin pas pha rol po dag gis dngos po rnams ngo bo nyid yod par sgrub pa'i dpe de bzhin gshegs pa zhes bya ba yod pa ma yin no zhes bya ba'i tha tshig go / /
de'i phyir sgrub pa dpe ma tshang ba'i skyon de nyid yod do zhes bya ba ni tshad ma'i 'bras bu ste /
de ltar don dam par de bzhin gshegs pa ngo bo nyid med pa nyid du grub pas sngar pha rol po dag gis don dam par gzugs la sogs pa dngos po rnams ngo bo nyid yod pa kho na yin te /
dngos po yin pa'i phyir dper na de bzhin gshegs pa'i sku bzhin no zhes smras pa'i sgrub pa dpe ma tshang ba'i skyon de nyid yod pas sngar bstan bcos mdzad pas don dam par gzugs la sogs pa dngos po rnams ngo bo nyid med do zhes dam bcas pa'i dgongs pa grub po / /
yang na pha rol po dag 'di skad ces ngo bo nyid las ma grub tu zin kyang gzhan gyi dngos po las grub pas dpe nyid grub pa'i phyir dngos po rnams ngo bo nyid yod pa kho nar grub po zhes zer ba la 'dir bshad pa /
gal te ngo bo nyid med na / /
gzhan dngos yod par ji ltar 'gyur / /
ngo bo nyid ma grub pa kho na'i phyir gzhan du 'dod pa rgyu dang rkyen rnams med pa'i phyir de dag las byung ba gzhan gyi dngos po can de yod pa nyid ma yin no zhes bya bar dgongs so zhes bya bas ni /
pha rol po dag de bzhin gshegs pa zhes bya ba rang gi ngo bo nyid las grub pa med kyang de'i gzhan gyi dngos po rgyu dang rkyen gang dag gis de bzhin gshegs pa nyid rab tu phye zhing mngon par byas pa byang chub tu byed pa'i chos sa dang /
pha rol tu phyin pa dang /
byang chub kyi phyogs la sogs pa dag las grub pa des na de bzhin gshegs pa grub pas dpe grub pa'i phyir 'dod pa'i don grub po zhes zer ba de dgag pa'i phyir bstan bcos mdzad pas tshig le'ur byas pa'i phyed 'di bshad de 'di ni de bzhin gshegs pa zhes bya ba rang gi ngo bo nyid las grub pa med pas byang chub tu byed pa'i chos rnams kyang gzhan gyi dngos por mi 'grub pa'i phyir de dag las byung ba'i de bzhin gshegs pa yang yod pa ma yin no zhes dgongs pa bstan to / /
de'i phyir dpe'i skyon de nyid yod do zhes bya ba'i tshad ma'i 'bras bu ste /
don dam par byang chub tu byed pa'i chos rnams bkag pa'i sgo nas de bzhin gshegs pa ngo bo nyid med pas pha rol po'i sgrub pa dpe ma tshang ba'i skyon yod pas bstan bcos mdzad pa'i dgongs pa grub par sbyar ro / /
'dir smras pa /
de bzhin gshegs pa'i ngo bo nyid nges par ma zin kyang yang yod pa'i phyir dpe grub pas skyon med do zhes bya ba ni /
pha rol po dag na re /
kho bo cag gis de bzhin gshegs pa'i ngo bo nyid phung po rnams las de nyid dam gzhan nyid dam ngo bo nyid dam /
gzhan gyi dngos po las grub pa'i dmigs pa nyid nges par ma zin pas shags ma thebs su zin kyang /
yang ni bdag cag sangs rgyas pa rnams la ston pa de bzhin gshegs pa yod pa'i phyir dpe grub pas kho bo cag gi sgrub pa dpe ma tshang ba'i skyon med do zhes zer ba'i tshig yin no / /
de skad ces zer ba de'i lan du 'grel pa byed pa nyid kyis /
'dir bshad pa /
ngo bo nyid dang gzhan dngos dag /
ma rtogs de bzhin gshegs de gang / /
de ni yod pa ma yin pa nyid de ngo bo nyid dang gzhan gyi dngos po dag ma rtogs pa'i dngos po ni don dam par yod pa nyid du mi 'grub pa'i phyir skyon med pa ma yin no zhes bya ba smras te /
yang 'jig rten 'di na dngos po zhig yod par gyur na bdag gi dngos po las 'grub pa ni /
dper na me'i tsha ba nyid lta bu yin /
gzhan gyi dngos po las 'grub pa ni dper na bum pa lta bu yin na /
de bzhin gshegs pa ni ji skad bstan pa'i rnam pas phung po rnams las de nyid dang gzhan nyid du yang ma grub la /
nyid kyi bdag gi dngos po dang gzhan gyi dngos po las kyang ma grub na rnam pa de dag ma gtogs pa'i de bzhin gshegs pa gang zhig yin te de ni yod pa ma yin pa nyid do / /
ngo bo nyid dang gzhan gyi dngos po dag ma gtogs pa'i dngos po ni don dam par yod pa nyid du mi 'grub pa'i phyir khyod kyi sgrub pa dpe ma tshang ba'i skyon med pa ma yin te so na gnas so / /
gnas ma bu'i sde pa dag gis smras pa /
de bzhin gshegs pa ni phung po rnams la brten nas gdags par bya ba nyid yin te de nyid dang gzhan nyid du brjod par bya ba ma yin pas phung po rnams kyi ngo bo nyid kyang ma yin la /
gzhan gyi ngo bo nyid kyang ma yin te /
de'i phyir de bzhin gshegs pa grub pas rjes su dpag pa ji skad bstan pas dngos po rnams ngo bo nyid med par ma grub po zhes bya ba ni /
'dir nyan thos gnas ma bu'i sde pa dag na re /
de bzhin gshegs pa ni phung po rnams la brten nas gdags par bya ba nyid yin te /
phung po rnams las de nyid dang gzhan nyid du brjod par bya ba ma yin pa nyid du grub pas kho bo cag gi dpe grub pa'i phyir khyed dbu ma pa'i rjes su dpag pa ji skad bstan pas dngos po rnams ngo bo nyid med pa nyid du ma grub po zhes zer ba'i tshig yin no / /
de skad ces zer ba de'i lan du 'grel pa byed pa nyid kyis /
'dir bshad pa /
don dam par de bzhin gshegs pa'am /
de bzhin gshegs pa ma yin pa zhig de bzhin gshegs pa'i phung po rnams la brten nas gdags par bya ba nyid yin grang na zhes bya ba smras te /
'dis ni don dam par de bzhin gshegs pa yin pa'am /
de bzhin gshegs pa ma yin pa zhig de bzhin gshegs pa'i phung po rnams la brten nas gdags par bya ba nyid yin grang na /
rnam pa gnyi ga ltar yang mi 'thad do zhes brtag pa rnam pa gnyis ston to / /
de la re zhig brtag pa dang po mi 'thad par bstan pa'i phyir de la gal te de bzhin gshegs pa yin na ni de de la brten pa don med pa nyid do zhes bya ba smras te /
de bzhin gshegs pa nyid du grub par bya ba'i phyir de bzhin gshegs pa'i phung po rnams la brten par bya ba yin na snga nas de bzhin gshegs pa nyid yin na da de yang phung po rnams la brten pa don med pa nyid yin pas de ni mi 'thad do / /
brtag pa gnyis pa mi 'thad par bstan pa'i phyir /
'on te de bzhin gshegs pa ma yin na ni de lta na yang / /
gal te phung po ma brten par / /
de bzhin gshegs pa 'ga' yod na / /
snga rol bdag nyid gzhan gyis so / /
de ni da gdod brten 'gyur zhing / /
brten nas de las 'gyur la rag /
ces bya ba smras te /
gal te phung po rnams la ma brten pa'i snga rol na de bzhin gshegs pa bdag nyid gzhan gyis gnas pa 'ga' zhig yod par gyur na ni de da gdod de bzhin gshegs pa'i phung po rnams la brten par 'gyur zhing /
brten nas brten pa'i gzhi de las de bzhin gshegs par 'gyur la rag go / /
gal te de ltar 'gyur ro zhe na zhes bya bas ni pha rol po dag na re /
de ltar 'gyur ro zhes zer ba'i tshig yin no / /
de mi 'thad par bstan pa'i phyir /
phung po rnams la ma brten par / /
de bzhin gshegs pa 'ga' yang med / /
nye bar len pa ma gtogs par / /
de bzhin gshegs pa mi 'grub pa'i phyir ro zhes bya ba smras te /
phung po rnams la ma brten pa'i snga rol na de bzhin gshegs pa bdag nyid gzhan gyis gnas pa 'ga' yang med de /
nye bar len pa ma gtogs par de bzhin gshegs pa mi 'grub pa'i phyir ro / /
de ltar de bzhin gshegs pa 'ga' yang med pa de ni de bzhin gshegs pa ma yin pa zhes bya ste /
de yang de bzhin gshegs pa'i phung po rnams la brten nas gdags par bya ba nyid yin par mi 'thad do / /
da ni de nyid kyi rjes su dpag pa bstan par bya ste /
de la /
gang zhig ma brten yod yin pa / /
de bzhin gshegs pa'i ngo bo nyid do zhes bya ba ni chos can no / /
des ni ji ltar nyer len 'gyur / /
des de bzhin gshegs pa'i phung po rnams nye bar len par mi byed pa nyid de zhes bya ba ni bsgrub par bya ba chos so / /
de bzhin gshegs pa ma yin pa'i phyir zhes bya ba ni sgrub pa'i chos so / /
dper na de las gzhan pa bzhin no zhes bya ba ni dpe ste /
dper na de bzhin gshegs pa las gzhan pa so so'i skye bo ni de bzhin gshegs pa ma yin pa'i phyir /
des na de bzhin gshegs pa'i phung po rnams nye bar len par mi byed pa de bzhin du gang zhig phung po rnams la ma brten par de bzhin gshegs pa'i ngo bo nyid du yod pa ma yin pa de yang de bzhin gshegs pa ma yin pa'i phyir /
des de bzhin gshegs pa'i phung po rnams nye bar len par mi byed de /
nye bar len par mi byed pas brten par mi byed la /
brten par mi byed pas de dag la brten nas gdags par bya ba nyid ma yin pas pha rol po dag na re /
de bzhin gshegs pa ni phung po rnams la brten nas gdags par bya ba nyid yin te /
de nyid dang gzhan nyid du brjod par bya ba ma yin no zhes zer ba'i dam bcas pa ma grub po / /
ci ste de bzhin gshegs pa ma yin pas de bzhin gshegs pa'i phung po rnams nye bar blangs nas de bzhin gshegs par 'gyur ro snyam du sems shing 'di skad ces /
gal te phung po ma brten par / /
de bzhin gshegs pa 'ga' yang med / /
de ni da gdod brten 'gyur zhing / /
de nas de las 'gyur ba yin / /
zhes kyang zer na zhes bya ba ni ci ste /
pha rol po dag 'di snyam du gang zhig de bzhin gshegs pa'i phung po rnams la ma brten pa'i snga rol na de bzhin gshegs pa nyid ma yin pa dper na 'phags pa byams pa lta bus mtshan dang dpe byad yongs su rdzogs par 'gyur ba'i tshogs bkang ste /
de bzhin gshegs pa'i phung po rnams nye bar blangs nas de bzhin gshegs par 'gyur ro snyam du sems shing sngar bstan bcos mdzad pas /
gal te phung po ma brten par / /
de bzhin gshegs pa 'ga' yod na / /
de ni da gdod brten 'gyur zhing / /
brten nas de las 'gyur la rag /
ces gsungs pa'i tshig le'ur byas pa de las bzlog pa 'di skad ces /
gal te phung po ma brten par / /
de bzhin gshegs pa 'ga' yang med / /
de ni da gdod brten 'gyur zhing / /
brten nas de las 'gyur ba yin / /
zhes kyang zer na'o / /
de snyam du sems shing de skad zer ba de dag dgag pa'i phyir 'dir 'grel pa byed pa nyid kyis /
de la 'di skad ces brjod par bya ste /
ci ste phung po'i ngo bo nyid yin nam /
'on te gzhan gyi ngo bo nyid yin zhes bya ba smras te /
'dis ni de bzhin gshegs pa ma yin pa de de bzhin gshegs pa'i phung po'i ngo bo nyid yin nam /
'on te de bzhin gshegs pa'i phung po ma yin pa gzhan gyi ngo bo nyid gcig yin grang na gnyi ga ltar yang mi 'thad do zhes brtag pa rnam pa gnyis ston to / /
de la re zhig brtag pa dang po mi 'thad par bstan pa'i phyir /
de la gal te phung po'i ngo bo nyid yin na ni phyogs snga ma lan btab zin to zhes bya ba smras te /
phyogs de'i lan ni sngar de la gal te de bzhin gshegs pa yin na ni de de la brten pa don med pa nyid do zhes bstan pas lan btab zin to / /
brtag pa gnyis pa mi 'thad par bstan pa'i phyir /
'on te gzhan gyi ngo bo nyid yin na ni de yod pa ma yin te /
phung po'i ngo bo nyid ma yin pa'i phyir dper na ri bong gi rwa bzhin no zhes bya ba sngar bstan pa bzhin no zhes bya ba smras te / /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa ni phung po'i ngo bo nyid ma yin pa'i phyir de yod pa ma yin pa de bzhin du gzhan gyi ngo bo nyid de yang phung po'i ngo bo nyid ma yin pa'i phyir de yod pa ma yin pas de bzhin gshegs pa'i phung po rnams nye bar blangs nas de bzhin gshegs par 'gyur ro snyam du sems shing log thabs smra ba de yang rigs pa ma yin no / /
yang bshad pa /
zhes bya ba la sogs pas ni phung po'i ngo bo nyid ma yin pas de bzhin gshegs pa'i phung po rnams nye bar blangs nas de bzhin gshegs par 'gyur ro snyam du sems shing log thabs smra ba de rigs pa ma yin par sun dbyung ba'i rjes su dpag pa bstan pa'i phyir /
tshig le'ur byas pa'i phyed sngar bstan pa de nyid yang bzlas te ston to / /
de la yang /
gang zhig ma brten yod min pa / /
phung po'i mtshan nyid ma yin pa'o / /
zhes bya ba ni chos can no / /
des ni ji ltar nyer len 'gyur / /
des nye bar len par mi byed pa nyid de zhes bya ba ni bsgrub par bya ba chos so / /
med pa'i phyir zhes bya ba ni sgrub pa'i chos so / /
dper na nam mkha'i me tog bzhin no zhes bya bar dgongs so zhes bya ba ni dpe ste / /
dper na nam mkha'i me tog ni med pa'i phyir /
des de bzhin gshegs pa'i phung po rnams nye bar len par mi byed pa de bzhin du gang zhig phung po'i mtshan nyid ma yin pa de yang med pa'i phyir des de bzhin gshegs pa'i phung po rnams nye bar len par mi byed do / /
da ni brtag pa de gnyi ga bsnan pa'i tshad ma gzhan bstan pa'i phyir /
don dam par de bzhin gshegs pa skye ba'i snga rol na med pa ni de bzhin gshegs pa'i nye bar len pa dag nye bar len par mi byed do / /
skye ba'i snga rol na med pa'i phyir dper na de bzhin gshegs pa ma yin pa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na de bzhin gshegs pa ma yin pa ni skye ba'i snga rol na med pa'i phyir de bzhin gshegs pa'i nye bar len pa dag nye bar len par mi byed pa de bzhin du de bzhin gshegs pa skye ba'i snga rol na med pa yang skye ba'i snga rol na med pa'i phyir de bzhin gshegs pa'i nye bar len par mi byed do / /
gal te 'khor ba la thog ma dang tha ma med pa'i phyir dang /
de bzhin gshegs pa yang de nyid dang gzhan nyid du brjod par bya ba ma yin pa'i phyir snga phyi mi 'thad pas skye ba'i snga rol na med pa'i phyir zhes bya ba'i gtan tshigs de'i don ma grub pa nyid do zhe na zhes bya ba ni pha rol po dag dbu ma pa'i gtan tshigs skye ba'i snga rol na med pa'i phyir zhes bya ba de ni don ma grub pa nyid du skyon 'dogs pa'i tshig yin te /
de dag na re /
gal te 'khor ba la thog ma dang tha ma yod dam /
de bzhin gshegs pa yang phung po rnams las de nyid dang gzhan nyid du brjod par bya ba zhig yin na ni snga phyi 'thad pas khyed kyi gtan tshigs skye ba'i snga rol na med pa'i phyir zhes bya ba de yang 'grub par 'gyur ba zhig na /
bdag cag sangs rgyas pa rnams de ltar mi 'dod pa'i phyir /
khyed kyi gtan tshigs de'i don ma grub pa nyid do zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
tha snyad du 'dogs pa'i blo'i spyod yul gyi de bzhin gshegs pa ni skye ba'i snga rol na med pa nyid do zhes bya bar shes par bya ste /
'dus byas yin pa'i phyir dper na bum pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni 'dus byas yin pa'i phyir /
skye ba'i snga rol na med pa nyid do zhes bya bar shes par bya ba de bzhin du tha snyad du gtogs pa'i blo'i spyod yul gyi de bzhin gshegs pa yang 'dus byas yin pa'i phyir skye ba'i snga rol na med do zhes bya bar shes par bya'o / /
de ltar tha snyad du med par grub pa nyid gtan tshigs nyid du brjod pa'i phyir dang /
de bzhin gshegs pa yang de bzhin gshegs pa'i phung po rnams kyi snga rol na yod pa nyid du bstan pa'i phyir de ni ma grub pa ltar snang ba nyid yin no zhes bya ba de ni 'thad pa gzhan gyi mjug bsdu ba yin te /
de ltar kho bos tha snyad du skye ba'i snga rol na med par grub pa nyid gtan tshigs nyid du brjod pa'i phyir dang /
khyed la de bzhin gshegs pa skye ba'i snga rol na yod pa nyid du ston pa'i rjes su dpag pa med pa'i phyir kho bo'i gtan tshigs de ni ma grub pa ltar snang ba yin gyi /
gsal ba dang de kho nas sgrub pa nyid yin no / /
de ltar /
gang zhig ma brten yod min pa / /
des ni ji ltar nyer len 'gyur / /
zhes bya bas de bzhin gshegs pa'am /
de bzhin gshegs pa ma yin pa gang phung po rnams la ma brten par yod pa ma yin pa des phung po rnams nye bar len par mi byed par bstan nas /
da ni nye bar len pa pos nye bar ma blangs pa ni phung po ma yin la phung po med pa'i de bzhin gshegs pa ni ci yang med do zhes bstan pa'i phyir /
yang gzhan yang zhes bya ba la sogs pa tshig le'ur byas pa gcig ston to / /
nye bar blangs pa ma yin pa / /
nye bar len par ji ltar 'gyur / /
zhes bya bas ni nye bar len pa pos nye bar ma blangs pa ni phung po ma yin par bstan to / /
'o na ji lta bu zhe na /
nye bar len pa pos nye bar blangs pa nyid nye bar len pa yin par 'gyur ro zhes bya bas ni yang ngo / /
tha snyad du ni de lta bu yin na de yang sngar /
gang zhig ma brten yod min pa / /
des ni ji ltar nyer len 'gyur / /
zhes bstan pa'i tshul gyis mi srid par bstan to / /
nye bar len pa med pa yi / /
nye bar len pa med pa'i ngo bo nyid de nye bar len pa po ma yin pa'i phyir zhes bya ba'i tha tshig go zhes bya ba ni phung po med pa nye bar len pa po ma yin pa'i tshig gi don stong pa zhes bya ba'i tha tshig go / /
de lta bu'i de bzhin gshegs pa ni ci yang med do zhes bstan pa'i phyir /
de bzhin gshegs pa ci yang med ces bya ba smras te /
de nyid bye brag tu bshad pa bstan pa'i phyir /
yang zhes bya ba'i sgra ni nye bar len pa po dang nye bar len pa yang bsdu ba'i don te /
de bzhin gshegs pa la de bzhin gshegs pa'i ngo bo nyid med do zhes bya ba'i tshig gi don to zhes bya ba smras te /
nye bar len pa'i phung po la nye bar len pa po de bzhin gshegs pa'i ngo bo nyid med pas de bzhin gshegs pa ngo bo nyid dang rdzas su yod pa ma yin no / /
de nyid kyi rjes su dpag pa bstan pa'i phyir /
de la 'dir tshig gi don gsal ba'i dbang gis rjes su dpag pa ni phung po lnga la gang zag med de byas pa'i phyir dper na bum pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bum pa ni byas pa'i phyir de la gang zag med pa de bzhin du phung po lnga yang byas pa'i phyir de la gang zag med do / /
de bzhin du rten cing 'brel bar 'byung ba nyid dang /
mi rtag pa nyid dang /
yang dag pa dang /
log pa dang /
the tshom can gyi shes pa'i yul nyid dang /
dga' ba dang /
yongs su gdung ba'i rgyu nyid dang /
bden par rtogs pa nyid la sogs pa'i gtan tshigs dag gi phyir ro zhes kyang brjod par bya'o zhes bya ba ni dam bca' ba snga ma de'i gtan tshigs ni 'di dag yin te /
ci rigs par sbyar ro zhes bya ba'i tha tshig go / /
gnas ma bu'i sde pa dag yang phyir zlog par byed de /
don dam par de bzhin gshegs pa yod pa kho na yin te /
de bzhin gshegs pa med do zhes lung ma bstan pa'i phyir ro / /
'di na gang yod pa ma yin pa de ni de bzhin gshegs pas med par gsungs te /
dper na mu stegs byed kyis yongs su brtags pa'i bdag bzhin no / /
de bzhin gshegs pa ni med par ma gsungs te /
gzhan gyis de bzhin gshegs pa mya ngan las 'das nas med dam zhes zhus pa na de ni lung du ma bstan to zhes gsungs pa'i tshig des de dgag pa yang gsungs pas /
de'i phyir don dam par de bzhin gshegs pa yod pa kho na yin te /
de'i phyir de ni rang dbang du rjes su dpag pa yin pas gtan tshigs 'gal ba 'khrul pa med pa'i gnod pa yang yod do zhes bya ba ni gnas ma bu'i sde pa dag bcom ldan 'das kyis lung du ma bstan pa'i dngos po bcu bzhi pa'i nang nas de bzhin gshegs pa med do zhes lung du ma bstan pa'i gtan tshigs kyis don dam par de bzhin gshegs pa yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na mu stegs byed kyis yongs su brtags pa'i bdag lta bu gang yod pa ma yin pa /
de bzhin gshegs pas med par gsungs pa de ni yod pa ma yin gyi /
de bzhin gshegs pa ni med par ma gsungs kyi steng du gzhan gyi de bzhin gshegs pa mya ngan las 'das nas med dam zhes zhus pa na med pa dgag pa'i phyir de ni lung du ma bstan to zhes kyang gsungs pas de'i phyir don dam par de bzhin gshegs pa yod pa kho na yin te /
de ltar lung du ma bstan pa de ni khyed dbu ma pa dang thun mong ma yin pa kho bo cag gi rang dbang du rjes su dpag pa yin pas khyed dbu ma pa'i de bzhin gshegs pa med par sgrub pa'i gtan tshigs dang kho bo cag de bzhin gshegs pa yod par sgrub pa'i gtan tshigs de gnyis phan tshun 'gal ba 'khrul pa med pa'i gnod pa yang yod pas khyed 'dod pa ltar gcig tu ma nges so zhes zer ro / /
de skad ces zer ba de'i lan du 'dir 'grel pa byed pa nyid kyis bshad pa /
de bzhin gshegs pas khang pa brtsegs ma'i nang nas skyes pa'i shing a mra'i 'bras bu'i ro'i bye brag lung du ma bstan pa la sogs pa dag gis gtan tshigs kyi don 'gal ba nyid yin pa'i phyir de ni rigs pa ma yin pas rtog ge phyi mas gnod pa yang med la rang dbang du rjes su dpag pa yang ma yin no zhes bya ba smras te /
des ni a mra'i 'bras bu'i ro'i bye brag lung du ma bstan pa'i dpes pha rol po dag gi gtan tshigs de bzhin gshegs pa med do zhes lung du ma bstan pa'i phyir ro zhes bya ba de'i don 'gal ba nyid du bstan te /
de'i byung ba'i mtha' ni sngon rgyal po zhig /
gnas brtan pi lin da'i bu'i gan du 'ongs te smras pa /
'phags pa 'dri'o / /
'di ltar dge sbyong dag ni mang du smra'o / /
gnas brtan gyis smras pa /
rgyal po chen po dris shig rgyal pos smras pa /
ji ltar bdag rtag gam /
'on te mi rtag /
gnas brtan gyis smras pa /
kho bo yang khyod la 'dri'o / /
'di ltar rgyal po dag ni mang du smra'o / /
rgyal pos smras pa /
'phags pa dris shig dang /
gnas brtan gyis smras pa /
khyod kyi khang pa brtsegs ma'i nang nas skyes pa'i shing a mra'i 'bras bu dag ci 'dra /
ro'i bye brag ci bro /
rgyal pos smras pa /
kho bo'i khang pa brtsegs ma'i nang na shing a mra nyid kyang re zhig med na 'bras bu dag gi ro'i bye brag lta yod re skan /
gnas brtan gyis smras pa /
shing a mra ji lta bar bdag kyang de lta'o / /
ro'i bye brag ji lta bar rtag pa dang mi rtag pa yang de lta'o zhes 'byung ba'i lung gi dpe des /
bcom ldan 'das kyis lung du ma bstan pa ni med pa'i don du bka' stsal pa yin pas /
'dir khyed de bzhin gshegs pas med do zhes lung ma bstan pa'i phyir ro zhes bya ba'i gtan tshigs kyis de bzhin gshegs pa lung du ma bstan pa nyid rjes su dpogs pas de bzhin gshegs pa yod pa ma yin pa nyid kyis de yod pa nyid bstsal ba'i phyir /
khyed kyis dam bcas pa la chos can gyi ngo bo nyid dang khyad par bstsal ba'i skyon yod pas khyed de bzhin gshegs pa yod par 'dod la /
gtan tshigs ni med par sgrub pa don 'gal ba nyid yin pa de ni rigs pa ma yin pas /
khyod kyi rtog ge phyi ma des kho bo la gnod pa yang med la /
lung du ma bstan pa'i dngos po bcu bzhis dngos po de dag yod pa ma yin par bstan pa ni kho bo cag gi lung yang yin pas khyed 'ba' zhig gi rang dbang du rjes su dpag pa yang ma yin pas /
gnas ma bu'i sde pa dag gi sgrub pa de yang gyi na'o / /
gos dmar sde dag gis smras pa /
don dam par de bzhin gshegs pa ni yod pa kho na yin te /
nye bar len pas gdags par bya ba yin pa'i phyir ro / /
'di na gang yod pa ma yin pa de ni nye bar len pas gdags par bya ba ma yin te /
dper na sbrul gyi rkang pa bzhin no / /
de bzhin gshegs pa ni nye bar len pas rnam par grol ba bla na med pas rab tu phye ba'i phung po'i rgyun la brten nas gdags par bya ba yin te /
de ltar yang mdo sde las /
sangs rgyas zhes bya ba'i mtshan 'di ni yum gyis ma btags /
yab kyis ma btags /
lha rnams kyi bar gyis ma btags te /
'o na ji lta bu zhe na /
sangs rgyas bcom ldan 'das rnams kyi mtshan de ni rnam par grol ba'i mtha' las byung ba yin no zhes bya ba la sogs pa gsungs pas /
de'i phyir don dam par de bzhin gshegs pa yod pa kho na yin no zhes bya ba ni /
nyan thos gos dmar sde pa dag nye bar len pas gdags par bya ba yin pa'i phyir gtan tshigs kyis don dam par de bzhin gshegs pa yod par sgrub pa'i tshig yin te /
gos dmar sde zhes bya ba ni de dag gis zangs ma'i glegs bu la sde snod gsum yi ger bris pas gos dmar sde zhes bya'o zhes grag ste /
de dag kyang gang zag tu smra ba yin pas de bzhin gshegs pa don dam par rdzas su yod par 'dod do / /
tshig de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na sbrul gyi rkang pa lta bu gang med pa nye bar len pas gdags par bya ba ma yin pa de ni yod pa ma yin gyi /
de bzhin gshegs pa ni nye bar len pas rnam par grol ba bla na med pas rab tu phye ba'i phung po'i rgyun la brten nas gdags par bya ba yin pas don dam par yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
ji ltar don dam par de bzhin gshegs pa mi 'thad pa de ltar sngar /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bya ba des dpyad zin pas de'i phyir /
de ltar /
rnam pa lngas ni btsal byas na / /
gang zhig de nyid gzhan nyid du / /
med pa'i de bzhin gshegs pa de / /
nye bar len pas ji ltar gdags / /
don dam par de bzhin gshegs pa'i ngo bo nyid du'o zhes bya ba la sogs pa smras te /
de bzhin gshegs pa rnam pa lngas btsal na phung po rnams las de nyid dang gzhan nyid du ma grub pa de nye bar len pas don dam par de bzhin gshegs pa'i ngo bo nyid du ji ltar gdags te gtan tshigs kyi don ma grub pa nyid dang 'gal ba nyid do zhes ston to / /
gdags par bya ba nyid yod na ni bum pa la sogs pa'i yod pa nyid bzhin du de bzhin gshegs pa yang yod pa nyid du 'gyur te /
de lta na ni 'dod pa nyams so zhes bya bas ni khyed ni de bzhin gshegs pa don dam par rdzas su yod par sgrub pa yin na /
de bzhin gshegs pa gdags par bya ba nyid du yod pa nyid yin na ni bum pa la sogs pa bzhin du rdzas su yod pa ma yin pas /
de lta na khyed kyi 'dod pa'i don nyams so zhes bstan to / /
gdags par bya ba yin pa'i phyir ro zhes bya ba'i gtan tshigs de'i don yang don dam par ma grub pa nyid do / /
don 'gal ba nyid kyang yin te /
bum pa la sogs pa nye bar len pas gdags par bya ba dag ni tha snyad du yod pa yin pa'i phyir ro zhes bya bas ni pha rol po dag gi gtan tshigs de don dam par ni ma grub pa nyid yin la /
kun rdzob tu ni 'gal ba nyid yin par bstan to / /
gzhan dag gis smras pa /
nye bar len pa med pa yi / /
de bzhin gshegs pa ci yang med / /
ces gang smras pa de mi rigs te zhes bya ba la sogs pas ni pha rol po dag phung po nye bar len pa po'i gang zag dang bcas pa'i gtan tshigs kyis de bzhin gshegs pa'i phung po yang nye bar len pa po de bzhin gshegs pa dang bcas pa yin pas /
dbu ma pas sngar nye bar len pa po'i ngo bo nyid ma yin pa'i de bzhin gshegs pa ci yang med do zhes bshad pa mi rung ba'i sgrub pa'i tshig ston to / /
de nyid bstan pa'i phyir kho bo smra'o / /
de bzhin gshegs pa'i nye bar len pa ni nye bar len pa po dang bcas pa nyid yin te /
nye bar len pa yin pa'i phyir ro / /
'di na gang nye bar len pa po dang bcas pa nyid ma yin pa de ni nye bar len pa ma yin te /
dper na rus sbal gyi spu la sogs pa bzhin no / /
de bzhin gshegs pa'i nye bar len pa'i phung po lnga ni sangs rgyas kyi chos ma 'dres pa la sogs pa zag pa med pa dag gi gzhi yin pas de'i phyir gtan tshigs ci skad smos pa'i mthus de bzhin gshegs pa'i nye bar len pa ni nye bar len pa po dang bcas pa nyid yin te /
nye bar len pa po gang yin pa de ni de bzhin gshegs pa'o / /
de yod pas dpe grub pa'i phyir 'dod pa'i don grub po zhes bya ba smras te /
des ni phung po'i nye bar len pa yin pa'i gtan tshigs kyis nye bar len pa po dang bcas pa nyid yin par sgrub pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te 'di na rus sbal gyi spu lta bu gang nye bar len pa ma yin pa de la ni nye bar len pa po spu sogs par byed pa med kyi /
phung po rnams ni nye bar len pa yin pa'i phyir nye bar len pa po dang bcas pa yin pas de bzhin gshegs pa'i phung po rnams kyang sangs rgyas kyi chos ma 'dres pa la sogs pa che ba'i yon tan zag pa med pa dag gi gzhi yin pa'i phyir che ba'i bdag nyid can de ni de bzhin gshegs pa yin te /
de yod pas kho bo cag gi dpe grub pa'i phyir dngos po rnams kyi ngo bo nyid yod par 'dod pa'i don grub po zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa /
gang zhig nye bar blang ba de /
nye bar blang bar bya ba'o / /
de ni ngo bo nyid las med / /
nye bar blang ba'i ngo bo nyid du yod pa ma yin no zhes bya ba'i tha tshig go zhes bya ba smras te /
des ni phung po rnams nye bar blang ba'i ngo bo nyid du yod pa ma yin pas pha rol po dag gi gtan tshigs kyi don ma grub par ston to / /
de nyid kyi 'thad pa bstan pa'i phyir /
de ltar yang sngar nye bar len pa la nye bar len pa'i ngo bo nyid med de ltos pa dang bcas pa'i phyir /
dper na nye bar len pa po bzhin no zhes rgya cher bstan zin to zhes bya ba smras te /
sngar nye bar blangs pa dang nye bar len pa po brtag pa'i skabs su de skad bstan zin to / /
de'i phyir nye bar len pa yin pa'i phyir ro zhes bya ba'i gtan tshigs de'i don ma grub pa nyid dang don 'gal ba nyid do zhes bya ba ni mjug bsdu ba dang tshad ma'i 'bras bu yin te /
pha rol po dag gi gtan tshigs de don dam par ni ma grub pa nyid la kun rdzob tu ni 'gal ba nyid do / /
gal te nye bar len pa ni gzhan gyi dngos po las 'grub pas ji skad smras pa'i skyon med do zhe na zhes bya ba ni pha rol po dag na re /
phung po rnams bdag gi dngos po las ma grub kyang rgyu rkyen gzhan gyi dngos po las 'grub pas kho bo cag gi gtan tshigs ma grub pa dang /
'gal ba'i skyon ni med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de yang bzang po ma yin no / /
bdag gi dngos las gang med pa / /
de gzhan dngos las yod re skan / /
nye bar len pa ni gzhan las yod par mi 'gyur ba nyid do zhes bya ba'i tshig gi don to zhes bya ba smras te /
des ni phung po rnams ngo bo nyid kyis med pas rgyu rkyen rnams gzhan du mi 'thad pa'i phyir gzhan las 'grub pa yang med do zhes bstan to / /
gzhan las skye ba med pa ni sngar bstan zin pas yang bstan mi dgos so zhes bya bas ni dngos po rnams gzhan las skye ba med pa'i 'thad pa ni sngar rkyen brtag pa'i skabs su /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bya ba dang 'di nyid kyi skabs su yang sngar /
ngo bo nyid las gang med pa / /
de gzhan dngos las ga la yod / /
ces bstan zin pas 'dir yang bzlas mi dgos so zhes bstan to / /
de'i phyir de ltar yongs su brtags na /
de ltar nyer blang nyer len po / /
rnam pa kun gyis stong pa yin / /
rnam pa kun gyis zhes bya ba ni ngo bo nyid dang gzhan gyi dngos po dang de nyid dang gzhan nyid la sogs pa dag gis so zhes bya bas ni phung po dang gang zag ngo bo nyid med pa nyid du bstan pa'i mjug bsdu ba bstan to / /
de'i phyir don dam pa'i de kho na mthong ba dag nye bar blang ba dang nye bar len pa po rtogs pa de lta bu des /
stong pas de bzhin gshegs pa stong pa /
ji lta bur na 'dogs par 'gyur /
zhes bya bas ni rnal 'byor pa don dam pa'i de kho na mthong ba dag phung po dang gang zag ngo bo nyid med pa nyid du rtogs pa'i stong pa des de bzhin gshegs pa ngo bo nyid med pa nyid kyis stong pa la don dam par tha snyad 'dogs shing mngon par zhen par mi byed do zhes bstan to // //
bam po bdun cu gcig pa /
'dir gzhan dag na re da ltar dbu ma pa dag nye bar blang ba dang /
nye bar len pa po stong pas de bzhin gshegs pa stong pa 'dogs par mi byed na /
lung las 'di ltar bcom ldan 'das ni de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba'i kha lo sgyur ba /
bla na med pa /
lha dang mi rnams kyi ston pa /
sangs rgyas bcom ldan 'das yin te /
de rnams las rjes su dran par bya'o zhes bya ba la sogs pa gsungs pa dag khas blangs pa la gnod par mi 'gyur ram zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
dbu ma smra ba dag phung po lnga la brten nas tha snyad dang rjes su mthun par bcom ldan 'das thams cad mkhyen pa stobs bcu dang ma 'dres pa dang mi 'jigs pa la sogs pa'i yon tan gyi tshogs bsam gyis mi khyab cing rmad du byung ba'i 'od zer dag gis gsal bar gyur pa /
bka' 'gro ba mtha' dag gis bkur ba zhes 'dogs par byed de zhes bya ba smras te /
tha snyad du de ltar 'dogs par byed pas lung dang mi 'gal lo zhes bya bar sbyar ro / /
de la bcom ldan 'das thams cad mkhyen pa stobs bcu dang ma 'dres pa dang /
mi 'jigs pa la sogs pa'i yon tan gyi tshogs bsam gyis mi khyab cing rmad du byung ba'i 'od zer dag gis gsal bar gyur pas zhes bya bas ni bcom ldan 'das kyis bdag gi don phun sum tshogs pa /
bla na med pa bstan la /
bka' 'gro ba mtha' dag gis bkur ba zhes bya ba ni bcom ldan 'das kyis gzhan gyi don phun sum tshogs pa bla na med pa bstan to / /
de la bcom ldan 'das zhes bya ba ni bdud bzhi bcom pa dang legs pa drug dang ldan pa'i phyir ro / /
thams cad mkhyen pa zhes bya ba ni rnam pa thams cad kyi mchog dang ldan pa /
thams cad mkhyen pa'i ye shes mngon par rdzogs par byang chub pa'i phyir ro / /
stobs bcu ni gnas dang /
gnas ma yin pa mkhyen pa'i stobs dang /
las rnam par smin pa mkhyen pa'i stobs dang /
mos pa sna tshogs mkhyen pa'i stobs dang /
khams sna tshogs mkhyen pa'i stobs dang /
dbang po mchog dang mchog ma yin pa mkhyen pa'i stobs dang /
thams cad du 'gro ba'i lam mkhyen pa'i stobs dang /
bsam gtan dang /
rnam par thar pa dang /
ting nge 'dzin dang /
snyoms par 'jug pa'i kun nas nyon mongs pa dang /
rnam par byang ba dang /
ldang ba thams cad mkhyen pa'i stobs dang /
sngon gyi gnas rjes su dran pa mkhyen pa'i stobs dang /
shi 'pho ba dang skye ba mkhyen pa'i stobs dang /
zag pa zad pa mkhyen pa'i stobs so / /
ma 'dres pa zhes bya ba ni sangs rgyas kyi chos ma 'dres pa bco brgyad de /
de bzhin gshegs pa la 'khrul pa med pa dang /
ca co med pa dang /
bsnyel ba med pa dang /
sems mnyam par ma bzhag pa med pa dang /
tha dad pa'i 'du shes med pa dang /
so sor ma brtags pa'i btang snyoms med pa dang /
'dun pa nyams pa med pa dang /
brtson 'grus nyams pa med pa dang /
dran pa nyams pa med pa dang /
ting nge 'dzin nyams pa med pa dang /
shes rab nyams pa med pa dang /
rnam par grol ba nyams pa med pa dang /
rnam par grol ba'i ye shes gzigs pa nyams pa med pa dang /
lus kyi las thams cad ye shes sngon du 'gro zhing ye shes kyi rjes su 'brang ba dang /
ngag gi las thams cad ye shes sngon du 'gro zhing ye shes kyi rjes su 'brang ba dang /
yid kyi las thams cad ye shes sngon du 'gro zhing ye shes kyi rjes su 'brang ba dang /
'das pa'i dus la ma chags ma thogs pa'i ye shes mthong ba 'jug pa dang /
ma 'ongs pa'i dus la ma chags ma thogs pa'i ye shes mthong ba 'jug pa dang /
da ltar gyi dus la ma chags ma thogs pa'i ye shes mthong ba 'jug pa'o / /
mi 'jigs pa zhes bya ba ni de bzhin gshegs pa'i mi 'jigs pa bzhi ste /
chos thams cad mngon par rdzogs par byang chub pa la mi 'jigs pa dang /
zag pa thams cad zad par mkhyen pa la mi 'jigs pa dang /
bar du gcod pa'i chos rnams gzhan du mi 'gyur bar nges pa'i lung bstan pa la mi 'jigs pa dang /
phun sum tshogs pa thams cad thob par 'gyur ba nges par 'gyur ba'i lam de bzhin du 'gyur ba la mi 'jigs pa'o / /
stsogs pa zhes bya ba'i sgras ni skyes bu chen po'i mtshan sum cu rtsa gnyis dang /
dpe byad bzang po brgyad cu dang /
rnam pa thams cad yongs su dag pa bzhi dang /
ma 'dres pa'i dran pa nye bar gzhag pa bzhi dang /
bsrung ba med pa gsum dang /
thugs rje chen po dang /
bsnyel ba mi mnga' ba'i chos nyid dang /
bag chags yang dag par bcom pa dang /
rnam pa thams cad dang /
mchog mkhyen pa dag bsdu ste /
de la skyes bu chen po'i mtshan sum cu rtsa gnyis ni dbu gtsug tor dang ldan pa dang /
dbu skra g.yas su 'khyil ba dang ldan pa dang /
dpral ba'i dbyes mnyam pa dang /
mdzod spu dang /
spyan mthon mthing la ba'i rdzi ma lta bu dang /
tshems bzhi bcu mnga' ba dang /
tshems mnyam pa dang /
tshems thags bzang ba dang /
tshems shin tu dkar ba dang /
ro bro ba'i mchog dang ldan pa dang /
'gram pa seng ge'i 'dra ba dang /
ljags shin tu ring zhing srab pa dang /
tshangs pa'i dbyangs dang ldan pa dang /
dpung mgo shin tu zlum pa dang /
bdun mtho ba dang /
thal gong rgyas pa dang /
pags pa srab cing mdog gser 'dra ba dang /
bzhengs bzhin du ma btud par phyag pus mor slebs pa dang /
ro stod seng ge'i 'dra ba dang /
shing n+ya gro da ltar chu zheng gab pa dang /
spu re re nas skyes shing g.yas su 'khyil ba dang /
sku'i spu gyen du phyogs pa dang /
mdoms kyi sba ba sbubs su nub pa dang /
brla legs par zlum pa dang /
zhabs long mo'i tshigs mi mngon pa dang /
phyag dang zhabs kyi mthil 'jam zhing gzhon sha chags pa dang /
phyag dang zhabs dra bas 'brel ba dang /
sor mo ring ba dang /
phyag dang zhabs kyi mthil 'khor lo'i mtshan dang ldan pa dang /
zhabs shin tu gnas pa dang /
zhabs kyi rting pa yangs pa dang /
byin pa ri dwags e na ya'i lta bu'o / /
dpe byad bzang po brgyad cu ni /
sen mo zangs kyi mdog lta bu dang /
sen mo mdog snum pa dang /
sen mo mtho ba dang /
sor mo rnams zlum pa dang /
sor mo rnams rgyas pa dang /
sor mo rnams byin gyis phra ba dang /
rtsa mi mngon pa dang /
rtsa mdud med pa dang / /
long bu mi mngon pa dang /
zhabs mi mnyam pa med pa dang /
seng ge'i stabs su gshegs pa dang /
glang po che'i stabs su gshegs pa dang /
ngang pa'i stabs su gshegs pa dang /
khyu mchog gi stabs su gshegs pa dang /
g.yas phyogs su ldog cing gshegs pa dang /
mdzes par gshegs pa dang /
ma yo bar gshegs pa dang /
sku 'khril bag chags pa dang /
sku byi dor byas pa lta bu dang /
sku rim par 'tsham pa dang /
sku gtsang ba dang /
sku 'jam pa dang /
sku rnam par dag pa dang /
mtshan rdzogs pa dang /
sku kho lag yangs shing bzang ba dang /
gom pa snyoms pa dang /
sku shin tu gzhon mdog can dang /
sku zhum pa med pa dang /
sku rgyas pa dang /
sku shin tu grims pa dang /
yan lag dang nying lag shin tu rnam par 'byes pa dang /
gzigs pa rab rib med cing rnam par dag pa dang /
dku zlum pa dang /
dku skabs phyin pa dang /
dku ma rnyongs pa dang /
phyal phyang nge ba dang /
lte ba zab pa dang /
lte ba g.yas phyogs su 'khyil ba dang /
kun nas mdzes pa dang /
kun spyod gtsang ba dang /
sku la sme ba dang /
gnag bag med pa dang /
phyag shing bal ltar shin tu 'jam pa dang /
phyag gi ri mo mdangs yod pa dang /
phyag gi ri mo zab pa dang /
phyag gi ri mo ring ba dang /
zhal ha cang yang mi ring ba dang /
zhal la gzugs kyi gzugs brnyan snang ba dang /
ljags mnyen pa dang /
ljags srab pa dang /
ljags dmar ba dang /
glang po che'i nga ro dang /
'brug gi sgra dang ldan pa dang /
gsung snyan cing mnyen la 'jam pa dang /
mche ba zlum pa dang /
mche ba rno ba dang /
mche ba dkar ba dang /
mche ba mnyam pa dang /
mche ba byin gyis phra ba dang /
shangs mtho ba dang /
shangs gtsang ba dang /
spyan rnam par dag pa dang /
spyan yangs pa dang /
rdzi ma stug pa dang /
spyan dkar gnag 'byes shing pad ma'i 'dab ma rangs pa lta bu dang /
smin tshugs ring ba dang /
smin ma 'jam pa dang /
smin ma'i spu mnyam pa dang /
smin ma snum pa dang /
snyan shal stug cing ring ba dang /
snyan mnyam pa dang /
snyan gyi dbang po ma nyams pa dang /
dpral ba legs par 'byes pa dang /
dpral ba dbyes che ba dang /
dbu shin tu rgyas pa dang /
dbu skra bung ba ltar gnag pa dang /
dbu skra stug pa dang /
dbu skra 'jam pa dang /
dbu skra mi 'dzings pa dang /
dbu skra mi bshor ba dang /
dbu skra dri zhim pa dang /
phyag dang zhabs dpal be'u dang /
bkra shis dang /
g.yung drung 'khyil pas brgyan pa dang /
sdong ris dag go /
rnam pa thams cad yongs su dag pa bzhi ni gnas yongs su dag pa dang /
dmigs pa yongs su dag pa dang /
sems yongs su dag pa dang /
ye shes yongs su dag pa'o / /
ma 'dres pa'i dran pa nye bar gzhag pa gsum ni gus par nyan pa rnams la sems snyoms pa dang /
gus par nyan pa dang /
gus par mi nyan pa rnams la btang snyoms pa'o / /
bsrung ba med pa bzhi ni de bzhin gshegs pa'i sku'i phrin las kyi spyod pa yongs su dag pa ste /
de bzhin gshegs pa'i sku'i phrin las yongs su ma dag pa med pa dang /
de bzhin gshegs pa'i gsung gi phrin las la spyod pa yongs su dag pa ste /
de bzhin gshegs pa la gsung gi phrin las yongs su ma dag pa med pa dang /
de bzhin gshegs pa'i thugs kyi phrin las kyi spyod pa yongs su dag pa ste /
de bzhin gshegs pa la thugs kyi phrin las yongs su ma dag pa med pa dang /
de bzhin gshegs pa'i 'tsho ba yongs su dag pa ste /
de bzhin gshegs pa la 'tsho ba yongs su ma dag pa med pa'o / /
de bzhin gshegs pa'i thugs rje chen po ni sum cu rtsa gnyis te /
chos thams cad ni bdag med pa dang /
chos thams cad ni sems can med pa dang /
chos thams cad ni srog med pa dang /
chos thams cad ni gang zag med pa dang /
chos thams cad ni byed pa med pa dang /
chos thams cad ni gnas med pa dang /
chos thams cad ni gzhi med pa dang /
chos thams cad ni nga yir bya ba med pa dang /
chos thams cad ni bdag po med pa dang /
chos thams cad ni dngos po med pa dang /
chos thams cad ni ma skyes pa dang /
chos thams cad ni shi 'phos med cing ma skyes pa dang /
chos thams cad ni kun nas nyon mongs pa can ma yin pa dang /
chos thams cad ni 'dod chags dang bral ba dang /
chos thams cad ni zhe sdang dang bral ba dang /
chos thams cad ni gti mug dang bral ba dang /
chos thams cad ni 'ong ba med pa dang /
chos thams cad ni 'gro ba med pa dang /
chos thams cad ni mngon par 'du byed pa med pa dang /
chos thams cad ni spros pa med pa dang /
chos thams cad ni stong pa dang /
chos thams cad ni mtshan ma med pa dang /
chos thams cad ni smon pa med pa yin na sems can rnams de ltar ma mos pas de'i phyir sems can rnams la de bzhin gshegs pa'i thugs rje chen po skye ba dang /
kye ma 'jig rten gnas pa 'di ni phan tshun rtsod pas yongs su zin cing gnod sems kyi tha ba dang /
zhe sdang la zhugs pa dang /
'jig rten gnas pa 'di ni phyin ci log dang ldan zhing lam nyam nga bar zhugs pa dang lam gol ba la gnas pa dang /
'jig rten gnas pa 'di ni brkam zhing 'dod pas zil gyis non pa ste /
chog mi shes shing gzhan gyi nor 'phrog pa dang /
sems can 'di dag ni bu dang /
sman dang /
khyim dang /
nor dang /
'bru la sred pas khol ba ste /
snying po med pa la snying por 'du shes pa dang /
sems can 'di dag ni mi rigs pas 'tsho ba ste /
gcig la gcig 'drid par gnas pa dang /
sems can 'di dag ni chog mi shes pa ste /
rnyed pa dang /
bkur sti dang /
tshigs su bcad pa la spyod kyang bdag cag ni chog shes pa'o snyam du 'dzin pa dang /
sems can 'di dag ni khyim gyi gnas sdug bsngal gyi snod kun nas nyon mongs pa can la rtag tu dga' bar gzigs nas de'i phyir sems can rnams la de bzhin gshegs pa'i thugs rje chen po skye ba dang /
chos thams cad ni rgyus nye bar 'gro ba ste /
bsgrub pas nye bar gnas pa'i mtshan nyid yin na sems can rnams kyis de ltar mi shes pa dang /
sems can rnams ni chags pa med pa'i ye shes dam pa khyad par du 'phags pa'i yongs su mya ngan las 'das pa 'di gtang zhing gang 'di nyan thos kyi theg pa dang /
rang sangs rgyas kyi theg pa dman pa tshol ba yin gyis de dag la gang 'di sangs rgyas kyi ye shes la dmigs par bya ba'i phyir rgya chen po la blo mos par bya'o zhes sems can rnams la de bzhin gshegs pa'i thugs rje chen po skye ba'o / /
bsnyel ba mi mnga' ba'i chos nyid ni rnam pa bzhi ste /
mdzad pa thams cad dang /
yul thams cad dang /
mdzad pa'i thabs thams cad dang /
dus thams cad du bsnyel ba mi mnga'o / /
bag chags yang dag par bcom pa yang rnam pa bzhi ste /
bskyod pa dang /
gzigs pa dang /
gsung ba dang /
gnas pa la nyon mongs pa mnga' ba 'dra ba'i kun du spyod pa mi mnga'o / /
rnam pa thams cad dang /
mchog mkhyen pa ni chos rnams kyi tshogs gsum po don dang ldan pa dang /
don dang ldan pa ma yin pa dang don dang ldan pa yang ma yin don dang ldan pa ma yin pa yang ma yin pa rnams mngon par rdzogs par sangs rgyas pa ste /
tha ma gnyis mkhyen pa ni rnam pa thams cad mkhyen pa nyid yin la /
dang po mkhyen pa ni mchog mkhyen pa yin te /
des ni rnam pa thams cad kyi mchog dang ldan pa'i thams cad mkhyen pa'i ye shes mngon par rdzogs par byang chub pa bstan to / /
de bzhin gshegs pa'i bka' ni de kho na nyid thugs su chud pa'i dpal gyi mgur nas don dam pa'i chos dang lam gyi chos dang /
bstan pa'i chos bka' stsal pa dag ste /
de dag 'gro ba mtha' dag gis mos pa ji lta ba bzhin du bkur ba ni bsgrub pa la sogs pas mchod pa yin te /
dbu ma smra ba dag kun rdzob tu phung po lnga la brten nas tha snyad dang rjes su mthun par de dag 'dogs par byed do / /
de dag 'dogs par byed pas khas blangs pa la gnod pa med par bstan pa'i phyir /
des na gang zag gcig kho na 'byung ba na skye bo mang po la phan pa dang /
skye bo mang po la bde ba'i phyir 'byung ngo zhes bya ba la sogs pa dang /
de bzhin du dge ba'i bshes gnyen nga la brten nas sems can rnams skye ba'i chos can rnams skye ba'i sdug bsngal las rnam par grol lo zhes bya ba la sogs pa dang /
de bzhin du /
yongs su shes bya yongs shes shing / /
spang bar bya ba spangs par gyur / /
bsgom par bya ba bsgoms zin pas / /
bzod ldan de phyir nga sangs rgyas / /
zhes bya ba la sogs pa'i lung khas blangs pa la yang gnod pa med do zhes bya ba smras so / /
gal te don dam par khas ma blangs pa'i phyir /
ji skad smras pa'i skyon ldog pa med do zhe na zhes bya ba ni pha rol po dag na re dbu ma pas phung po lnga la brten nas tha snyad dang rjes su mthun par thams cad mkhyen pa btags pa dang /
lung khas blangs pa de dag don dam par khas ma blangs pa'i phyir khas blangs pa la gnod pa'i skyon ji skad smras pa ldog pa med de /
so na gnas so zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
don dam par de yod pa nyid du ston pa'i rjes su dpag pa med pa'i phyir dang /
de ltar khas ma blangs pa kho nar 'gog par byed pa'i phyir skyon med do zhes bya ba smras te /
khyed la don dam par de bzhin gshegs pa dang lung de dag yod pa nyid du ston pa'i rjes su dpag pa med pa'i phyir dang /
kho bos don dam par de bzhin gshegs pa dang /
lung de dag yod pa de ltar khas ma blangs pa kho nar 'gog par byed pa'i phyir kho bo la khas blangs pa la gnod pa'i skyon med do / /
mu stegs can ngan pa mig nad na bas nyi ma'i dkyil 'khor gyi 'od zer mi bzod pa bzhin du stobs bcu dri ma med pa'i dkyil 'khor sa thams cad snang bar mdzad pa'i gsung ma nor ba'i 'od zer mi bzod pa dag gis smras pa zhes bya ba la sogs pas ni /
mu stegs byed glang po'i rigs can ngan pa dper na mig nad na bas nyi ma'i dkyil 'khor gyi 'od zer la brtag par mi bzod pa bzhin du de bzhin gshegs pa stobs bcu dri ma med pa'i dkyil 'khor srid pa gsum gyis cha dang bcas pa thams cad snang bar mdzad pa'i gsung ma nor ba'i 'od zer nyan par mi bzod pa /
de bzhin gshegs pa thams cad mkhyen pa ma yin par smra ba dag /
theg pa chen po dbu ma pa de bzhin gshegs pa'i gsung las skyes pa /
shes rab kyi pha rol tu phyin pa'i tshul gsal bar byed pa /
seng ge cang shes lta bus de bzhin gshegs pa thams cad mkhyen pa nyid du bsgrub pa'i rigs pa ni lcags kyu lta bus sna nas gzung zhing tshar gcad pa ston to / /
de'i phyir de dag na re de bzhin gshegs pa ni thams cad mkhyen pa ma yin te /
mi yin pa'i phyir dper na de las gzhan bzhin no / /
yang na de bzhin gshegs pa'i ye shes ni thams cad mkhyen pa'i ye shes ma yin te /
shes pa yin pa'i phyir dper na so so'i skye bo'i shes pa bzhin no / /
yang na de bzhin gshegs pa'i sku ni thams cad mkhyen pa'i ye shes kyi gzhi ma yin te /
lus yin pa'i phyir dper na so so'i skye bo'i lus bzhin no zhes zer te /
de dag ni de bzhin gshegs pa phyogs su byas pa dang /
ye shes phyogs su byas pa dang /
sku phyogs su byas te /
de bzhin gshegs pa thams cad mkhyen pa ma yin par sgrub pa'i rjes su dpag pa rnam pa gsum yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis /
de la 'dir don dam pa pa'i de bzhin gshegs pa thams cad mkhyen pa ma yin no zhes ston na ni mi yin pa'i phyir zhes bya ba'i gtan tshigs kyi don ma grub pa nyid de /
chos kyi sku ni mi la sogs pa'i spros pa dang bral ba'i phyir dang /
'jig rten las 'das pa zag pa med pa'i chos kyi tshogs kyang khams gsum par ma gtogs pa'i phyir ro zhes bya ba smras te /
'dis ni pha rol po dag gis de bzhin gshegs pa ni thams cad mkhyen pa ma yin te /
mi yin pa'i phyir dper na de las gzhan bzhin no zhes de bzhin gshegs pa phyogs su byas te /
thams cad mkhyen pa ma yin par bsgrub pa sun dbyung zhing /
de bzhin gshegs pa thams cad mkhyen pa nyid du bsgrub pa ston te /
de la 'dir pha rol po dag don dam pa pa'i de bzhin gshegs pa thams cad mkhyen pa ma yin no zhes ston na ni pha rol po dag gi gtan tshigs mi ma yin pa'i phyir zhes bya ba de'i don ma grub pa nyid de /
ci'i phyir zhe na /
don dam pa pa'i de bzhin gshegs pa ni chos kyi sku yin pas chos kyi sku de mi la sogs pa'i spros pa dang bral ba'i phyir /
chos kyi sku la mi la sogs pa sems can rnams kyi chos gang dag yin pa de dag thams cad med pa'i phyir dang /
don dam pa pa'i de bzhin gshegs pa'i 'jig rten las 'das pa zag pa med pa'i chos kyi tshogs stobs bcu la sogs pa che ba'i yon tan rnams kyang khams gsum par ma gtogs pa'i phyir don dam pa pa'i de bzhin gshegs pa mi nyid yin par ma grub pa'i phyir ro / /
mi yin pa'i phyir zhes bya ba'i gtan tshigs kyi don ma grub pa 'ba' zhig tu yang ma zad de /
de'i phyir 'dis byas pa nyid la sogs pa'i gtan tshigs kyi skyon dag kyang shes par bya zhing zhes bya ba smras te /
pha rol po dag de bzhin gshegs pa ni thams cad mkhyen pa ma yin te /
byas pa nyid yin pa'i phyir ro zhes bya ba la sogs pa'i gtan tshigs gang dag ji snyed brjod du zin kyang don dam pa pa'i de bzhin gshegs pa thams cad mkhyen pa ma yin pa'i gtan tshigs su de dag mi rung ste /
dper na sgra ni rtag te mig gi gzung ba yin pa'i phyir ro zhes bya ba bzhin du thams cad ma grub pa'i skyon dag kyang shes par bya'o / /
mi phal pa la sogs pa'i dpe'i skyon dag kyang brjod par bya'o zhes bya bas ni pha rol po dag gis dpe ma grub par ston te /
pha rol po dag na re dper na de las gzhan bzhin no zhes zer ba'i dpe mi phal pa la sogs pa las blangs pa de dag kyang kho bo cag gi phyogs la don dam par chos thams cad skye ba med pa'i phyir gang gis de bzhin gshegs pa thams cad mkhyen pa ma yin pa mtshon pa'i dper rung ba /
mi phal pa la sogs pa thams cad mkhyen pa ma yin pa yang yod pa ma yin pas pha rol po dag gi dpe'i chos can ma grub pa'i skyon dag kyang brjod par bya'o / /
de ltar pha rol po dag la don dam pa pa'i de bzhin gshegs pa thams cad mkhyen pa ma yin par sgrub pa'i gtan tshigs dang /
dpe med pas don dam pa pa'i de bzhin gshegs pa thams cad mkhyen pa nyid du grub pas rnam pa de nyid kyis kho bo cag gi 'dod pa grub po /
pha rol po'i sgrub pa sun dbyung ba dang /
rang dbang du rjes su dpag pas thams cad mkhyen pas thams cad mkhyen pa ma yin par sgrub pa de sun phyung bas de'i phyir kho bo cag gis khyed tshar bcad cing bdag cag rgyal bar byas so / /
ye shes kyi phyogs la yang rnam pa de nyid kyis gtan tshigs dang /
dpe'i skyon dag dang /
de'i gtan tshigs 'dzin pa nyid dang /
dmigs pa dang bcas pa nyid la sogs pa'i skyon dag kyang brjod par bya'o zhes bya bas ni pha rol po dag gis de bzhin gshegs pa'i ye shes ni thams cad mkhyen pa'i ye shes ma yin te /
shes pa yin pa'i phyir dper na so so'i skye bo'i shes pa bzhin no zhes ye shes phyogs su byas te /
thams cad mkhyen pa ma yin par bsgrub pa sun dbyung zhing /
de bzhin gshegs pa'i ye shes thams cad mkhyen pa'i ye shes nyid yin par bsgrub pa ston te /
de la yang 'dir don dam pa pa'i de bzhin gshegs pa'i ye shes thams cad mkhyen pa'i ye shes ma yin no zhes ston na ni pha rol po dag gi gtan tshigs shes pa yin pa'i phyir zhes pa de'i don ma grub pa nyid de /
ci'i phyir zhe na /
'di ltar don dam pa pa'i bden pa gang la ye shes kyang mi rgyu na rnam par shes pa lta smos kyang ci dgos pa de la shes pa skye ba med pas shes pa yin pa'i phyir zhes bya ba'i gtan tshigs de'i don ma grub pa nyid yin pa'i phyir ro / /
dper na so so'i skye bo'i shes pa bzhin no zhes smras pa'i dpe de yang ma grub pa ste /
ci'i phyir zhe na /
'di ltar don dam par so so'i skye bo'i shes pa yang ma skyes pas dpe'i chos can ma grub pa'i skyon yod pa'i phyir ro /
shes pa yin pa'i phyir zhes bya ba'i gtan tshigs kyi don ma grub pa 'ba' zhig tu yang ma zad de /
gal te pha rol po dag 'di skad ces de bzhin gshegs pa'i ye shes ni thams cad mkhyen pa'i ye shes ma yin te /
'dzin pa nyid yin pa'i phyir dang /
dmigs pa dang bcas pa nyid yin pa'i phyir ro zhes bya ba la sogs pa'i gtan tshigs dag brjod na de dag kyang don dam par skye ba med pa nyid kyis ma grub pa nyid do zhes ma grub pa nyid kyi skyon brjod par bya'o / /
sku'i phyogs la yang gtan tshigs dang dpe'i skyon dag bzhin no zhes bya bas ni pha rol po dag gis de bzhin gshegs pa'i sku ni thams cad mkhyen pa'i ye shes kyi gzhi ma yin te /
lus yin pa'i phyir dper na so so'i skye bo'i lus bzhin no zhes sku phyogs su byas te /
thams cad mkhyen pa ma yin par bsgrub pa sun dbyung zhing /
de bzhin gshegs pa'i sku thams cad mkhyen pa'i ye shes kyi gzhi nyid yin par bsgrub pa ston te /
de la yang 'dir don dam pa pa'i de bzhin gshegs pa'i sku thams cad mkhyen pa'i ye shes kyi gzhi ma yin no zhes ston na ni pha rol po dag gi gtan tshigs lus yin pa'i phyir zhes bya ba de'i don ma grub pa nyid de /
ci'i phyir zhe na /
'di ltar don dam par de bzhin gshegs pa ni lus can ma yin pa'i phyir /
lus yin par ma grub pas lus yin pa'i phyir zhes bya ba'i gtan tshigs kyi don ma grub pa nyid yin pa'i phyir ro / /
dper na so so'i skye bo'i lus bzhin no zhes smras pa'i dpe de yang ma grub ste /
ci'i phyir zhe na /
'di ltar don dam par so so'i skye bo'i lus kyang ma skyes pas dpe'i chos can ma grub pa'i skyon yod pa'i phyir ro / /
de ltar re zhig pha rol po dag gi bsgrub pa sun phyung bas don dam pa pa'i de bzhin gshegs pa thams cad mkhyen pa nyid du grub po / /
'dir gal te pha rol po dag 'di skad ces don dam pa pa'i de bzhin gshegs pa la mi nyid dang smra ba po nyid ma grub pas de thams cad mkhyen pa nyid yin du zin kyang tha snyad pa'i de bzhin gshegs pa zas gtsang gi rigs su skyes pa 'di la mi nyid dang smra ba po nyid grub pas /
de thams cad mkhyen pa ma yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
thams cad mkhyen pa ma yin no zhes dam bcas pa de'i don kyang re zhig gang yin /
ci thams cad ni mi mkhyen la /
chung zad mkhyen pa yin nam /
'on te chung zad kyang mi mkhyen pa yin nam zhes brtag pa gnyis smras so / /
de la gal te brtag pa snga ma ltar 'dod na ni des ci zhig mi mkhyen par 'dod ces 'dri bar bya ste /
pha rol po dag thams cad mkhyen pa ma yin pa zhes bya ba de thams cad ni mi mkhyen la /
chung zad mkhyen pa yin par 'dod na des thams cad ci zhig mi mkhyen par 'dod ces dri bar bya'o / /
de skad ces dris pa na /
de dag na re /
gal te dbang po las 'das pa'o zhe na zhes bya bas de mi mkhyen to zhe na'o / /
de'i lan du des dbang po las 'das pa yang mkhyen par bsgrub pa'i rjes su dpag pa bstan pa'i phyir /
des de mkhyen te /
shes bya yin pa'i phyir nyid kyi phyag mthil du nor bu dri ma med pa la sogs pa bzhag pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na thams cad mkhyen pa nyid kyi phyag mthil du shel sgong dri ma med pa la sogs pa bzhag pa ni shes bya yin pa'i phyir de mkhyen pa de bzhin du dbang po las 'das pa dag kyang shes bya yin pa'i phyir des mkhyen to / /
dbang po las 'das pa dag kyang gang zhe na /
'di lta ste phung po lnga dang /
skye mched bcu gnyis dang /
khams bco brgyad dang /
mi sdug pa dang /
dbugs dbyung ba dang /
rngub pa dran pa dang /
dran pa nye bar gzhag pa bzhi dang /
yang dag par spong ba bzhi dang /
rdzu 'phrul gyi rkang pa bzhi dang /
dbang po lnga dang /
stobs lnga dang /
byang chub kyi yan lag bdun dang /
'phags pa'i lam yan lag brgyad pa dang /
rten cing 'brel par 'byung ba dang /
rnam par thar pa'i sgo gsum dang /
rig pa gsum dang /
'phags pa'i bden pa bzhi dang /
'phags pa'i rigs bzhi ste /
de dag la sogs pa dbang po las 'das pa'i chos rnams bcom ldan 'das kyis mkhyen te /
shes bya yin pa'i phyir lag mthil du nor bu dri ma med pa bzhag pa bzhin pas de ltar rang dbang du rjes su dpag pa'i stobs kyis bcom ldan 'das thams cad mkhyen pa nyid du grub po / /
yang na bcom ldan 'das kyis nga ni thams cad mkhyen pa'o zhes gang gsungs pa'i thams cad mkhyen pa nyid ces bya ba'i sgra de'i brjod par bya ba'i don thams cad mkhyen pa nyid ces bya ba ni yod de de gsungs pa'i phyir de'i tshig bzhin pas de'i phyir thams cad mkhyen pa nyid kyi don kyang thams cad mkhyen pa nyid sgra bzhin du yod par 'gyur ro / /
'on te brtag pa phyi ma ltar 'dod na ni phyogs snga ma la gnod pa dang /
grags pas gnod de zhes bya ba ni 'on te pha rol po dag gis dam bcas pa'i de'i don cung zad kyang mi mkhyen pa yin na ni de lta na phyogs snga ma la gnod pa dang grags pas gnod par 'gyur bas mi rung ngo / /
ji ltar phyogs snga ma la gnod par 'gyur zhe na /
de ni mi yin pa'i phyir zhes khas blangs pa'i phyir dang zhes bya ba smras te /
sngar pha rol po dag gis de bzhin gshegs pa ni thams cad mkhyen pa ma yin te /
mi yin pa'i phyir dper na de las gzhan bzhin no zhes khas blangs pa'i phyir mi yin no zhes sngar khas blangs pa'i phyogs la da 'dir chung zad kyang mi mkhyen pa nyid do zhes dam bcas pas gnod par 'gyur te /
mi yin na ni chung zad kyang mi shes pa'i chos med pa'i phyir dam bcas pa de'i don 'gal bas ma grub po / /
ji ltar grags pas gnod par 'gyur zhe na /
so so'i skye bo la sogs pa'i dpe dag 'jig rten la grags pas mi rung ste /
de dag gis kyang yul 'ga' zhig shes pa'i phyir ro zhes bya ba smras te /
sngar pha rol po dag gis de bzhin gshegs pa ni thams cad mkhyen pa ma yin te /
mi ma yin pa'i phyir dper na de las gzhan bzhin no zhes smras pa de chung zad kyang mi mkhyen pa'i dpe so so'i skye bo la sogs pa shes pa can dag las blangs pa de 'jig rten la grags pa dang 'gal te /
'di ltar 'di na dud 'gro zas dang /
gnas dang /
nyal ba dang /
'khrig pa'i 'du shes bzhi pa dag gis kyang de dag tsam shes na mi la sogs pa gzhan gyis yul 'ga' zhig shes pa lta smos kyang ci dgos te /
de'i phyir dam bcas pa de 'jig rten la grags pa dang 'gal ba'i gnod pa yod pa'i phyir yang ma grub po / /
gzhan yang pha rol po dag na re tha snyad pa'i de bzhin gshegs pa zas gtsang gi rigs su skyes pa 'di la mi nyid dang /
smra ba po nyid grub pas de thams cad mkhyen pa nyid ma yin no zhes bya ba'i tshig de yang mi 'grub ste /
'di ltar dam pa'i chos pad ma dkar po'i mdo las /
bcom ldan 'das kyi zhal snga nas /
bskal pa grangs med pa'i snga rol nas bla na med pa yang dag par rdzogs pa'i byang chub mngon par rdzogs par sangs rgyas so zhes 'byung bas tha snyad kyi sgo nas kyang rnam par dag pa'i lha nyid yin pas mi nyid ma yin pa'i phyir mi nyid du yang ma grub la /
de bzhin gshegs pa'i gsang ba bstan pa'i mdo las /
zhi ba'i blo gros de bzhin gshegs pa gang gi nub mo bla na med pa yang dag par rdzogs pa'i byang chub mngon par rdzogs par sangs rgyas pa nas gang gi nub mo phung po'i lhag ma med pa'i mya ngan las 'das pa'i dbyings su yongs su mya ngan las 'das pa'i bar du de bzhin gshegs pas tha na yi ge gcig tsam yang ma gsungs so / /
de ci'i phyir zhe na /
zhi ba'i blo gros de bzhin gshegs pa ni rtag tu mnyam par gzhag pa ste /
dbugs 'byung bar yang mi mdzad /
dbugs rngub par yang mi mdzad /
rnam par rtog par yang mi mdzad /
rnam par dpyod par yang mi mdzad pa'i phyir te /
'di ltar sngon gyi smon lam gyi dbang gi shugs kyis /
lhun gyis grub pas sems can rnams kyi bsam pa tshim par byed pa'i gsung yang 'byung la /
theg pa gsum rnam par gzhag pa yang ston to zhes 'byung bas tha snyad kyi sgo nas kyang gsung brjod pa mi mnga' bas smra ba po nyid ma yin pa'i phyir smra ba po nyid du ma grub pas /
de'i phyir kho bo cag la ni khas blangs pa la gnod pa yang med do / /
ji ste gzhan dag gis 'das pa dang ma 'ongs pa dang da ltar du gtogs pa dang /
ma gtogs pa dag ji ltar shes pa de ltar bcom ldan 'das kyis mi mkhyen to zhe na ni grub pa la sgrub pa yin te /
de dag gis log pa'i shes pas shes bya log par shes pa'i phyir ro zhes bya ba ni ji ste pha rol po dag 'di skad ces lha chen po dang /
khyab 'jug dang /
rkang mig dang /
'phel ba dang /
ser skya dang /
gzegs zan la sogs pa dag gis dus gsum gyi khongs su gtogs pa dang ma gtogs pa'i dngos po dag ji ltar shes pa de ltar bcom ldan 'das kyis mi mkhyen pas thams cad mkhyen pa nyid ma yin no zhe na ni grub pa la sgrub pa yin /
lha chen po la sogs pa de dag gis log pa'i shes pas shes bya ji snyed yod pa nyid dang /
ji lta ba bzhin du yod pa nyid log par shes pa de ltar bcom ldan 'das so so yang dag par rig pa'i mkhyen par kho bo cag gi gzhung la yang grub pa'i phyir de yang rigs pa ma yin no / /
ji ste mkhyen pa ma yin no zhes bya ba ngan pa mkhyen pa'o zhe na ni kho bo cag gi ston pa thams cad shes pa'o zhes sgrub pa rnams kyi rang gi ston pa dag gi gtan tshigs thams cad ma nges pa nyid do zhes bya ba ni ji ste pha rol po dag 'di skad ces thams cad mkhyen pa ma yin no zhes bya ba rgyu med pa dang /
mi mthun pa'i rgyu dang /
rtag pa dang chad par lta ba la sogs pa ngan pa dag mkhyen pa'i phyir ro zhe na ni gtan tshigs ma nges pa nyid de /
'di na mu stegs can dag kho bo cag gi ston pa rdzogs byed la sogs pa thams cad shes pa'o zhes bsgrub pa rnams kyi rang gi ston pa rdzogs byed la sogs pa dag rgyu med pa dang /
mi mthun pa'i rgyu dang /
rtag pa dang /
chad par lta ba la sogs pa ngan pa dag shes pas thams cad mkhyen pa ma yin par mthong bas des na ji re zhig ngan pa mkhyen pas de bzhin gshegs pa thams cad mkhyen pa ma yin par 'gyur ram /
'on te ngan par shes pas rdzogs byed la sogs pa dag thams cad shes pa ma yin par 'gyur ba'i gtan tshigs thams cad ma nges pa nyid yin pas de yang gyi na'o / /
dpyod pa can dag gi ni rgyal dpog la sogs pa dag gis ma nges pa nyid de zhes bya ba la sogs pas ni mu stegs dpyod pa can rig byed kyi mtha' gsang ba smra ba dag gi gzhung las 'jig rten na thams cad mkhyen pa zhes bya ba ni 'ga' yang med de /
rig byed 'ba' zhig yong gi rtag pa byed pa po gzhan med pa thams cad mkhyen pa ma yin pas shes pa can gzhan ni kha cig ni yang dag pa'i shes pa can yin /
kha cig ni log pa'i shes pa can yin par zad kyi /
thams cad mkhyen pa gzhan 'ga' yang med pas de bzhin gshegs pa yang thams cad mkhyen pa ma yin no zhes zer te /
de dag gi gzhung de yang 'di na dpyod pa can dag nyid kyi ston pa rgyal dpog la sogs pa dag kyang rigs byed kyi mtha' smra bar zad kyi /
rang nyid thams cad mkhyen pa ma yin par mthong bas des na ji re zhig rig byed thams cad mkhyen pa ma yin pa'i phyir de bzhin gshegs pa thams cad mkhyen pa ma yin par 'gyur ram /
'on te rgyal dpog la sogs pa thams cad mkhyen pa ma yin par 'gyur ba ma nges pa nyid yin pas des kyang gzhung mi tshugs so zhes ston to / /
de'i phyir de dag la brgal zhing brtag pa bstan pa'i phyir /
re zhig rab rib kyis zil gyis non pa de dag la /
'di skad ces dri bar bya ste /
gang gis zhes bya ba gang gi ngo bo nyid shes pa de yang dag pa'i shes pa dang ldan par brjod par bya'o zhes bya ba smras te /
khyed na re rig byed 'ba' zhig yong gi rtag pa byed pa po gzhan med la /
thams cad mkhyen pa yin pas shes pa can gzhan ni kha cig ni yang dag pa'i shes pa can yin /
kha cig ni log pa'i shes pa can yin par zad kyi /
thams cad mkhyen pa gzhan 'ga' yang med pas de bzhin gshegs pa yang thams cad mkhyen pa ma yin no zhes zer na /
'o na shes pa can gzhan dag las gang gis zhes bya ba /
gang gi ngo bo nyid shes pa de yang dag pa'i shes pa dang ldan par brjod pa smros shig ces dri bar bya'o / /
de skad ces dris pa na /
de dag gal te 'di skad ces 'di'i ngo bo nyid ni 'di'o zhes de dag grub pa'i mtha' yongs su bzung ste smra na zhes bya ba ni de skad ces dris pa na /
de dag 'di skad ces kho bo cag gi ston pa rgyal dpog la sogs pa 'di'i ngo bo nyid ni yang dag pa'i shes pa dang ldan pa 'di yin no / /
khyed kyi ston pa de bzhin gshegs pa 'di'i ngo bo nyid ni log pa'i shes pa dang ldan pa 'di yin no zhes de dag rang gi grub pa'i mtha' yongs su bzung ste smra na'o / /
de dag de skad smra na /
'grel pa byed pas de dag la /
dgag pa skabs ji ltar gsungs pa dag rgya cher brjod par bya'o zhes bya ba smras te /
'di na rgyal dpog la sogs pa dang so so'i skye bo gzhan dag kyang rig byed ma yin pas log pa'i shes pa dang ldan par mthong bas des na ji re zhig de bzhin gshegs pa rig byed ma yin pas so so'i skye bo gzhan dag bzhin du log pa'i shes pa dang ldan par 'gyur ram /
'on te rgyal dpog la sogs pa dag rig byed ma yin pas so so'i skye bo gzhan dag bzhin du log pa'i shes pa dang ldan par 'gyur ba ma nges pas de bzhin gshegs pa log pa'i shes pa dang ldan par ma grub po zhes bya ba dang /
rig byed nyid las gang zhig glang po che thal kar mche ba drug dang ldan par sprul te /
yum gyi lhums su zhugs shing 'khrungs nas shes bya'i rgya mtsho thams cad 'thung ba de ni 'jig rten na thams cad mkhyen pa nyid yin no zhes 'byung ba de zla gzhan med pas de bzhin gshegs pa nyid thams cad mkhyen pa nyid yin par nges pa'i gtan tshigs dag rgya cher brjod par bya ste /
des na thams cad mkhyen pa grub po / /
gang dag mkhas par rlom pas 'khrul pa dag gis smras pa /
de bzhin gshegs pa ni thams cad mkhyen pa ma yin te /
lung du ma bstan pa'i dngos po lung ma bstan pa'i phyir dang /
mdzes ldan ma gsod pa ma sbran pa'i phyir dang /
bram ze'i bu mo dregs mas skur pa btab pa'i phyir dang /
grong khyer dmar can gyi bu 'jig pa ma nges pa'i phyir dang /
'khor ba'i sngon gyi mtha' mi mngon zhes rang nyid mi shes par khas blangs pa'i phyir dang /
lhas byin rab tu byung ba la sogs pa dag gi phyir dper na mi phal pa bzhin no zhes bya ba ni mu stegs can gang dag thams cad shes pa ma yin par thams cad shes par mngon pa'i nga rgyal can bdag nyid kyang 'khrul pas phung bar byed la gzhan dag kyang lam log par gtong ba dag de bzhin gshegs pa thams cad mkhyen pa ma yin par sgrub pa'i rjes su dpag pa gzhan yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mi phal pas ni lung du ma bstan pa'i dngos po lung ston pa dang /
mdzes ldan ma gsod pa dag sbron pa dang /
dregs ma'i skur pa zlog pa dang /
dmar can gyi bu jis 'jig pa dang /
'khor ba'i mtha' ston pa dang /
lhas byin rab tu byung ba bzlog pa la sogs pa mi shes pas thams cad mkhyen pa ma yin pa de bzhin du de bzhin gshegs pas kyang de dag mi mkhyen pas thams cad mkhyen pa ma yin no / /
de la lung du ma bstan pa'i dngos po lung ma bstan pa zhes bya ba ni lung du ma bstan pa'i dngos po bcu bzhi po 'di lta ste /
'jig rten rtag pa dang 'jig rten mi rtag pa dang /
rtag kyang rtag la mi rtag kyang mi rtag pa dang rtag pa yang ma yin /
mi rtag pa yang ma yin pa dang /
'jig rten mtha' yod pa dang /
'jig rten mtha' yod pa ma yin pa dang /
mtha' yod kyang yod la /
mtha' med kyang med pa dang /
mtha' yod pa yang ma yin /
mtha' med pa yang ma yin pa dang /
de bzhin gshegs pa mya ngan las 'das nas yod pa dang /
de bzhin gshegs pa mya ngan las 'das nas med pa dang /
de bzhin gshegs pa mya ngan las 'das nas yod kyang yod la med kyang med pa dang /
de bzhin gshegs pa mya ngan las 'das nas yod pa 'ang ma yin /
med pa'ang ma yin pa dang /
srog de lus de yin pa dang /
srog kyang gzhan la lus kyang gzhan zhes bya bar lung du ma bstan pa de dag de bzhin gshegs pas kyang lung ma bstan pa'i phyir ro / /
mdzes ldan ma gsod pa ma sbran pa zhes bya ba ni bram ze rnams kyis bcom ldan 'das la skur pa gdab pa'i phyir shAkya'i bu mo mdzes ldan ma bsad de /
bcom ldan 'das kyi 'chag sar bor ba de bzhin gshegs pas sngar ma sbran pa'i phyir ro / /
bram ze'i bu mo dregs mas skur pa btab pa zhes bya ba ni des bcom ldan 'das la skur pa gdab pa'i phyir shing gi gzhong bu lto bar glan te g.yogs nas skye bo phal po che'i mdun du /
dge sbyong gau ta mas bdag sbrum par byas so zhes zer ba de bzhin gshegs pas ma bzlog pa'i phyir ro / /
grong khyer dmar can gyi bu 'jig pa ma nges pa zhes bya ba ni /
bcom ldan 'das kyi grong khyer de chu'am mes 'jig go zhes gsungs pas gtan la bab par chu'am me gang gis 'jig pa nges par ma bstan pa'i phyir ro / /
'khor ba'i sngon gyi mtha' mi mngon no zhes rang nyid mi shes par khas blangs pa zhes bya ba ni gzhan dag gis 'khor ba'i sngon gyi mtha' mngon nam zhes zhus pa na /
bcom ldan 'das kyis mi mngon no zhes gsungs pas rang nyid mi shes par khas blangs pa'i phyir ro / /
lhas byin rab tu byung ba zhes bya ba ni de rab tu phyung na /
de dag dge 'dun gyi dbyen byed par 'gyur bar mi mkhyen nas de rab tu byung ba'i phyir de bzhin gshegs pa thams cad mkhyen pa ma yin no / /
stsogs pa'i sgras ni pha rol po dag de bzhin gshegs pa thams cad mkhyen pa ma yin par sgrub pa'i gtan tshigs 'di skad zer ba dag bsdu ste /
shes bya mtha' yas kun shes min / /
shes byed gzhan yod thug pa med / /
gcig gis rgyu dang mi rgyu ba / /
thams cad shes par byar mi nus / /
sbyor ba dmigs su med pa'i phyir / /
bstan bcos kun shes ga la yin / /
rig byed dag ni thams cad kyi / /
klog pa gang dag mi srid phyir / /
'jig rten dag na mi rnams dang / /
mu stegs byed la'ang kun mkhyen med / /
'dod chags zhe sdang skye ba'am / /
gal te mi shes kun rig min / /
ma 'ongs pa dag mi shes phyir / /
kun rig med pa kho nar sems / /
gang phyir kun mkhyen sun 'byin pa / /
kho bo nyid kyang shes ma gyur / /
rdo sgyogs 'phen par byed pa yi / /
lhas byin bsdus par gyur phyir dang / /
glang po'i dbang po 'ong ba yi / /
ma 'ongs pa dag shes ma gyur / /
skur 'debs mdzes ldan gsod pa dang / /
ci yi phyir na bstan ma gyur / /
gang phyir dang po nyid nas ni / /
dge slong bsrung ba ma byas phyir / /
bdud kyi las ni mi shes pas / /
sA la'i grong du zhugs pa dang / /
bram ze brjed par gyur nas ni / /
nas rul byin pa zos par gyur / /
bslab gzhi 'cha' ba'i snga rol du / /
ltung ba rnam par gzhag pa dag /
ci yi phyir na byas ma gyur / /
de phyir ma 'ongs shes pa min / /
na tshod dang ni rigs dang rus / /
tshul khrims yon tan ldan pa dang / /
thos dang shes dang 'bras bu yis / /
phyug pa'i rkang la phyag byar rigs / /
gang la yid gnyis skye ba yi / /
chos de su zhig smra bar 'dod / /
sems can skal ldan mi shes shing / /
da ltar byung ba'ang mi shes phyir / /
lnga pa dang ni bzang sde'i tshogs / /
da ltar ga la 'khod ces 'dri / /
lha rnams kyis ni sbran pa'i phyir / /
da ltar byung ba shes ma gyur / /
gang phyir rengs byed sgyu rtsal shes / /
shi ba dag kyang lhas bstan pa / /
de phyir 'das pa mi shes pas / /
des na thams cad mkhyen pa min / /
grong khyer 'jig par 'gyur ba ni / /
me 'am chus ni ma nges pas / /
the tshom can gyi tshig can ni / /
kun mkhyen min par gsal bar shes / /
thams cad mkhyen pa yin gyur na / /
gzhan la 'dri ba mi rigs grang / /
des ni dge slong tshogs rnams la / /
da ltar ci smra 'khod ces dri / /
mu stegs 'di dag ngo tsha med / /
nga ni lus can mchog yin zhes / /
bdag stod gzhan la smod byed pa / /
ji ltar kun mkhyen yin par 'dod / /
ngas ni sngon byung ma yin pa'i / /
'phags lam snying po thob gyur ces / /
snga phyi 'gal ba'i tshig smra ba / /
ji ltar thams cad mkhyen par rigs / /
zhes bya ba dag kyang gtan tshigs yin te /
de'i phyir de bzhin gshegs pa thams cad mkhyen pa ma yin no zhes zer ro / /
de skad ces zer ba'i lan du 'dir 'grel pa byed pa nyid kyis /
de dag gi yang dam bcas pa'i don rnam par brtags nas /
skyon ji skad bstan pa dag nyid brjod par bya zhing gtan tshigs dang dpe'i skyon dag ci rigs par brjod par bya'o zhes bya ba smras te /
'dir rgol ba de dag gis sgrub pa sun dbyung zhing de bzhin gshegs pa thams cad mkhyen pa ma yin pa nyid du bsgrub pa yang pha rol po dag gi dam bcas pa'i don dam par brtags nas /
skyon sngar ji skad bstan pa dag nyid brjod par bya zhing gtan tshigs dang dpe'i skyon dag ci rigs par brjod par bya'o / /
'di skad bstan te /
de la 'dir don dam pa pa'i de bzhin gshegs pa thams cad mkhyen pa ma yin no zhes ston na ni lung du ma bstan pa'i dngos po lung du ma bstan pa'i phyir dang /
mdzes ldan ma gsod par ma sbran pa'i phyir dang /
bram ze'i bu mo dregs mas skur pa btab pa'i phyir dang /
grong khyer dmar can gyi bu 'jig pa ma nges pa'i phyir dang /
'khor ba'i sngon gyi mtha' mi mngon zhes rang nyid mi shes par khas blangs pa'i phyir dang /
lhas byin rab tu phyung ba dang /
shes bya mtha' yas kun mkhyen min / /
shes byed gzhan yod thug pa med / /
gcig gis rgyu dang mi rgyu ba / /
thams cad shes par byar mi nus / /
zhes bya ba la sogs pa'i gtan tshigs kyi don ma grub pa nyid de /
ci'i phyir zhe na /
'di ltar don dam par lung du ma bstan pa'i dngos po la sogs pa de dag ma skyes pa'i phyir ro / /
dper na mi phal pa bzhin no zhes bya ba smras pa'i dpe yang ma grub ste /
ci'i phyir zhe na /
'di ltar don dam par mi phal pa yang ma skyes pas dpe'i chos can ma grub pa'i skyon yod pa'i phyir ro / /
'on te 'dir tha snyad pa'i de bzhin gshegs pa thams cad mkhyen pa ma yin no zhes ston na ni thams cad mkhyen pa ma yin no zhes dam bcas pa de'i don kyang re zhig gang yin /
ci thams cad ni mi mkhyen la /
cung zad mkhyen pa yin nam /
'on te cung zad kyang mi mkhyen pa yin /
de la gal te brtag pa snga ma ltar 'dod na ni des ci zhig mi mkhyen par 'dod /
gal te dbang po las 'das pa'o zhe na /
des de mkhyen te /
shes bya yin pa'i phyir nyid kyi phyag mthil du nor bu dri ma med pa la sogs pa bzhag pa bzhin no / /
'on te brtag pa phyi ma ltar 'dod na ni phyogs snga ma la gnod pa dang /
grags pas gnod de /
de mi ma yin pa'i phyir zhes khas blangs pa'i phyir dang /
so so'i skye bo la sogs pa'i dpe dag 'jig rten la grags pas mi rung ste /
de dag gis kyang yul 'ga' zhig shes pa'i phyir ro zhes sngar bstan pa'i lugs bzhin du ci rigs par dgag par bya ste /
re zhig de dag ni sun 'byin pa thams cad kyi lan spyir gdab pa yin no / /
da ni phyogs snga ma smra ba dag gis /
shes bya mtha' yas kun shes min / /
zhes bya ba la sogs pas sun 'byin pa'i gtan tshigs smras pa de dag re re nas lan gdab pa bstan par bya ste /
ji ltar nam mkhas rtag tu ni / /
gzugs dngos thams cad khyab pa ltar / /
de bzhin ye shes mkha' 'dra bas / /
shes bya kun la khyab par 'dod / /
shes dang shes bya mnyam pa'i phyir / /
thub pa thams cad mkhyen par grub / /
thub pa med pa yod min te / /
lung las ye shes cha phrar gsungs / /
gang phyir 'jig rten 'di dag na / /
bdag ni shes ldan glen pa zhes / /
rang la shes pa 'jug pa'i phyir / /
bdag nyid shes pa 'gal ba med / /
nga ni bdag dang lnga yin zhes / /
des ni grangs can rnam par mkhyen / /
ngo bo nyid kyang rnam mkhyen te / /
mar mes bdag nyid ji bzhin no / /
gcig gis don rnams mang po dag /
rnam par mkhyen pa nyid kyang snang / /
gang phyir ston pa spyan ldan pa / /
dmus long mang po rnams ltar min / /
rgyal ba'i bstan pa bshad pa la / /
sbyor ba dmigs su med pa ni / /
rig byed nyer zhi ma yin pas / /
de phyir mkhyen kyang ma bstan to / /
gal te 'chi med yod pa'i phyir / /
rig byed rnams la zhi yod na / /
mi rung de ni log pa ste / /
mi rtag rtag par rtog phyir ro / /
gang gi phyir de dag gis 'chi ba med pa nyid du brtags pa de ni mi rtag pa yin te /
ji skad du me'i gnas dag tu zla ba phyed phyed cing zla ba nya ba mthong gi mchod sbyin byed pa dang /
zla ba bzhi bzhi zhing zla ba bzhi pa'i mchod sbyin byed pa dang /
zla ba drug drug cing phyugs 'dogs pa'i mchod sbyin byed pa dang /
lo re re zhing sman so ma'i mchod sbyin byed pa dang /
lo brgya brgya zhing me mchod pa 'dod pa spyod par byed do zhes bya ba la sogs pa gang dag smras pa /
de dag kyang 'jig rten na lo'i bar gyi ming du bya ba de dag ni mi rtag pa nyid du gnas pa'i phyir ro / /
rig byed rnams la don gsum te / /
shis brjod bstod dang cho ga'o / /
de la shis pa brjod pa ni mtho ris zhi bar gyur cig /
bar snang zhi bar gyur cig /
sa zhi bar gyur cig /
chu zhi bar gyur cig ces bya ba la sogs pa'o / /
bstod pa ni mdog sngon mgrin pa dmar po dang /
kha dog nag po sbyin sreg za / /
'byung po kun gyi mun sel ba / /
de ni rtag tu thams cad song / /
zhes bya ba la sogs pa'o / /
cho ga ni mar gyi mchod sbyin dang /
'bru'i mchod sbyin la sogs pa ste /
don gsum po de dag gis gang du yang thar pa mi 'thob po / /
gzhan yang rig byed rnams ni snga ba'i phyir / /
gal te tshad ma nyid 'dod na / /
mi shes log lta la sogs pa / /
ci phyir de dag tshad ma min / /
gal te da ltar gang byung ba / /
de dag tshad mar khyod 'dod na / /
ye shes dang ni yang dag lta / /
de yang tshad mar mi rigs 'gyur / /
gzhan yang rig byed rnam pa ni / /
rgyal ba'i bstan pa snga ba ste / /
'di ltar mar me mdzad la sogs / /
bde gshegs grangs med 'das phyir ro / /
pha rol pos smras pa /
gal te rig byed la sogs pa / /
don med de shes ci la dgos / /
gal te shes pa ma yin na / /
kun mkhyen min pas gnyi ga skyon / /
de'i lan du bshad pa /
dper na ded dpon lam dang ni / /
lam min mkhas pa 'ga' zhig gis / /
lam ngan yongs su spong byed cing / /
bzang po'i lam du 'dzud pa ltar / /
ston pas zhi ba thob mdzad phyir / /
yan lag brgyad pa'i lam yang mkhyen / /
rig byed rnams kyang yongs mkhyen te / /
lam ngan bzhin du bstan ma mdzad / /
dper na 'bras kyi don du ni / /
zhing gi las la brtson byed pa / /
'bru rnams 'thob par 'dod mod kyi / /
sog ma dag kyang skye ba ltar / /
de bzhin ston pa rdzogs sangs rgyas / /
bstan bcos thams cad mkhyen gyur pa / /
rig byed rnams kyang chub par bzhed / /
de phyir thub pa thams cad mkhyen / /
rig byed kun gyi pha rol tu / /
phyin pa yod min gang smras pa / /
ston pa rig byed rnams kyis ni / /
dang po 'dzin pa yin par grub / /
ji ltar la las mi ldob pa / /
mthong nas nyin brgya klog byed pa / /
'ga' yod min zhes zer ba ltar / /
khyod kyi tshig 'di de dang 'dra / /
ji ltar tshe ni bsrung ba'i phyir / /
'chi ba'i rgyu ni 'dod byed cing / /
de dag spang phyir shes byed ltar / /
gar la sogs pa shes de bzhin / /
ji ltar mis ni dug dag gis / /
mi rnams 'chi bar shes gyur kyang / /
gang phyir dug de ma zos na / /
'chi ba nyid du mi 'gyur ltar / /
de ltar de bzhin gshegs pas kyang / /
gar la sogs pa'i bstan bcos dag /
mkhyen kyang chags dang sdang mi 'gyur / /
gar la kun spyod spangs phyir ro / /
gang gi phyir thams cad mkhyen pa sun 'byin pa kho bo yang shes par ma gyur to zhes gang smras pa de la yang /
'dir ni mtshan nyid bstan gyur pas / /
des ni rgyal ba sun 'byin pa / /
ma 'ongs khyod ni rnam mkhyen te / /
ming brjod cir yang dgos pa med / /
rab byung sdug bsngal zad pa yi / /
rgyu yin par ni rab mkhyen pas / /
des ni dge 'dun 'byed 'gyur yang / /
de phyir lhas byin spangs ma mdzad / /
rdo sgyogs 'phen pa gang yin pa / /
de'i tshe ston pa'i phrin las ni / /
smas 'gyur chud mi za ba yi / /
rnam smin 'bras bu de 'dra yin / /
ston pas skur 'debs gang yin pa / /
mkhyen kyang gsungs par ma gyur pa / /
der lung bstan na las de yi / /
'bras bu chung zad 'gyur phyir ro / /
gal te mdzes ldan 'chi 'gyur ba / /
mi mkhyen ma bskyabs phyir zhe na / /
ji lta thub pa mnga' mdzad na / /
sems can thams cad mya ngan 'da' / /
grong du zhugs pa'i 'og tu ni / /
bdud kyis klan ka btsal byas pa / /
'jig rten rjes su gzung phyir te / /
der ni zhal mthong snang phyir ro / /
glang po 'dul ba'i phyir dang ni / /
'jig rten rjes su gzung ba'i phyir / /
bcom ldan grong du zhugs gyur cing / /
thub pa mi mkhyen gshegs ma yin / /
cho 'phrul dag kyang mthong gyur cing / /
chos kyang thos par gyur pa na / /
de yi bsod nams 'phel gzigs nas / /
rgyu skar bzang po bsdu ba mdzad / /
lam mgo gsum po bstan phyir dang / /
gcig tu mi dge spang phyir dang / /
las lam thams cad bstan pa'i phyir / /
bslab pa sngar ni byas pa yin / /
gzhan yang /
gso sbyong bstan par bya phyir dang / /
nyes spyod rnam pa gsum dang ni / /
sdom pa kun gyi phyir yang ni / /
bslab pa dag ni bca' bar bzhed / /
dran pa nye bar gzhag bstan cing / /
rkang lag legs par sdom phyir dang / /
dge slong gis ni chos bzhi'i phyir / /
bslab pa dag ni bca' bar bzhed / /
gang tshe dang po nyid du ni / /
dge slong rnams las bslab tshogs mdzad / /
ltung ba rnam par gzhag pa ni / /
nyes pa'i tshul dang mthun phyir ro / /
gang phyir na tshod rigs dang ni / /
rus la sogs las btsun mi sgrub / /
bsnyen par rdzogs la brten byas nas / /
de phyir na tshod rab tu bsgrags / /
gang phyir bsnyen rdzogs rigs kun la / /
tha dad med par ston byed pa / /
de phyir rus dang rigs gyur pa'i / /
khyad par 'thad par mi 'gyur ro / /
gal te tshul las phyag bya bar / /
'dod na de phyir bsnyen rdzogs la / /
phyag byar 'os te bsnyen rdzogs te / /
tshul khrims kun gyi gzhi yin no / /
'gran pa'i phyir dang rmongs pa'i phyir / /
glen phyir sred pa'i phyir dang ni / /
de bzhin bstod phyir nor 'thob pas / /
de phyir de la phyag mi bya / /
'gran phyir 'dod pa'i phyir yang ni / /
thos dang shes la brtson byed na / /
thos shes 'bras bu tshul yin pas / /
ci phyir de la phyag mi bya / /
gzhan yang /
ji ltar pha dang phu bo dag /
'jig rten shes pa ma yin yang / /
gzhon nu thob shes ldan pa la / /
phyag byar rigs pa ma yin bzhin / /
de phyir dang po bsnyen rdzogs pa / /
rgan phyir phyag byar 'os par 'dod / /
thos shes ldan pas dge slong nyid / /
phyis nas thob na gzhon pa yin / /
gal te thos shes yon tan gyis / /
phyug pa phyag bya'i 'os yin na / /
na tshod yon tan mnyam pa dag /
gang la gang gis phyag kyang bya / /
'bras bu mngon shes spangs pa dag /
so so'i skye bo shes dka' bas / /
de la phyag byar ma gsungs te / /
mnyam pa rnams kyang phyag mi bya / /
ston pa thugs las chung mdzad pa / /
skal ldan thugs su ma chud min / /
'di ltar chos kun 'dzin byed cing / /
de shes nyid ni shin tu dkon / /
rangs byed sgyu rtsal shes bzhi dang / /
lnga pa bzang sde 'khod pa dag /
ston pas brtsal ba ma mdzad de / /
skal ldan nyid la gzigs pa mdzad / /
gang la brtsal ba mdzad pa der / /
mkhyen pa 'jug par rigs pa yin / /
de gnyis shi dang gnas pa dag /
mgon po rang gis mkhyen par gyur / /
gang phyir grong khyer 'jig pa la / /
nges pa yod pa ma yin pas / /
de phyir nges par ma gsungs te /
mgo gcig lung ma bstan de bzhin / /
bslab pa bca' bar mdzad pa dang /
chos don bshad par mdzad slad du / /
da ltar ji smra 'khod ces rmas / /
mkhyen bzhin du ni rmas pa yin / /
ji ltar mi shes tshul gyis ni / /
zan la 'gro bar spangs sam zhes / /
'dri ba mi rigs ma yin ltar / /
ston pa de dang 'dra ba yin / /
nga mchog yin zhes bka' stsal pa / /
sems can spro bar bya ba dang / /
bag yod pa dang bder 'gyur zhing / /
mngon par dga' bar mdzad phyir ro / /
mu stegs ngan ces gang gsungs pa / /
'dren pa sems can rnams la ni / /
rjes su brtse bas de dag ni / /
ngan song lam ngan bzlog phyir ro / /
snga phyi 'gal zhes bya ba ni / /
don shes min pa khyod smras te / /
'phags lam rang byung nyid yin phyir / /
lus can gzhan la sngon ma byung / /
yan lag brgyad ldan 'phags pa'i lam / /
dbyer med de bzhin gshegs pas mkhyen / /
sngon gyis sangs rgyas rjes gshegs pas / /
de tshe rnying pa yin zhes gsungs / /
de ltar sun 'byin pa sngar smras pa de dag gi lan gdab par bya'o / /
ji ste thams cad lung ma bstan pa'i phyir zhes gtan tshigs brjod na zhes bya ba ni /
ji ste pha rol po dag 'di skad ces /
de bzhin gshegs pa ni thams cad mkhyen pa ma yin te /
thams cad lung ma bstan pa'i phyir dper na mi phal pa bzhin no zhes gtan tshigs brjod na'o / /
de'i lan du /
de lta na yang rang gi ston pa dag gis ma nges pa nyid yin pas zhes bya ba smras te /
'di na mu stegs can rang gi ston pa dag gis kyang thams cad lung ma bstan par mthong bas /
des na ji re zhig thams cad lung ma bstan pa'i phyir dper na mi phal pa dag bzhin du de bzhin gshegs pa thams cad mkhyen pa ma yin par 'gyur ram /
'on te thams cad lung ma bstan pa'i phyir dper na mi phal pa dag bzhin du khyed rang gi ston pa dag thams cad mkhyen pa ma yin par 'gyur ba ma nges pa yin pas gtan tshigs de yang mi rung ngo / /
de bzhin gshegs pa ni phyin ci ma log par mkhyen pa yin no zhes bag rkyong ste smra bar bya'o zhes bya ba ni mjug bsdu ba dang tshad ma'i 'bras bu yin te /
shes bya ji snyed yod pa nyid dang /
ji lta ba bzhin du yod pa nyid phyin ci ma log par mkhyen pas thams cad mkhyen pa nyid du grub po zhes bag rkyong ste smra bar bya'o / /
thams cad ces bya ba yang gang yin zhes bya bas ni pha rol po'i gtan tshigs thams cad lung ma bstan pa'i phyir zhes bya ba de ma grub pa nyid du bstan pa'i phyir de nyid kyi tshig gi don gang yin pa'i phyir dri ba bstan to / /
de skad ces dris pa na /
gal te srog la sogs pa dag gam /
tshig gi don drug gi rdzas dag gam /
gtso bo dang skyes bu'o zhe na ni zhes bya ba ni gal te pha rol po dag na re thams cad ces bya ba nam mkha'i gos can dag 'dod pa'i srog la sogs pa dag gam /
bye brag pa dag 'dod pa'i tshig gi don drug gi rdzas dag gam /
grangs can dag 'dod pa'i gtso bo dang skyes bu'o zhe na'o / /
de dag thams cad ma yin par dgag pa'i phyir /
de dag de ltar ngo bo nyid yod pa ma yin pas /
de dag thams cad nyid ma yin no zhes bya ba smras te /
srog la sogs pa de dag ni de ltar ngo bo nyid yod pa ma yin te /
ma skyes pa'i phyir dper na nam mkha'i me tog bzhin pas de'i phyir de dag thams cad nyid ma yin pa'i phyir de bzhin gshegs pas de lung ma bstan pa'i phyir thams cad mkhyen pa ma yin no zhes byar mi rung ste /
gtan tshigs kyi gzhi ma grub pa'i phyir ro / /
ji ste spyi bo zhe na ni zhes bya bas ni ji ste pha rol po dag na re thams cad ces bya ba yod pa nyid ce'am /
rta nyid ce 'am /
ba lang nyid ces bya ba lta bu'i spyi chen po dang /
nyi tshe ba'i spyi zhes bya ba dngos po thams cad dang /
kha cig la khyad par med pa'i tshig gi don zhig yod pa ste /
de bye brag tu lung ma bstan pa'i phyir thams cad mkhyen pa ma yin no zhe na'o / /
de dgag pa'i phyir /
des de dag ngo bo nyid med pa nyid du yang dag pa ji lta ba bzhin du mkhyen te bya ba smras te /
de bzhin gshegs pa des spyi de dag ngo bo nyid med pa nyid du yang dag pa ji lta ba bzhin mkhyen te /
ngo bo nyid med pa nyid du lung bstan pas /
pha rol po dag gi gtan tshigs kyi don ma grub pa nyid do / /
spyi de dag ngo bo nyid med pa nyid du ji ltar mkhyen ce na /
de ltar ni bstan kyang zin la ston par yang 'gyur ro zhes bya ba smras te /
bstan bcos 'di nyid las so / /
dpyod pa can dag las kha cig gis smras pa /
de bzhin gshegs pa'i gsung rab ni thams cad mkhyen pa ma yin pas smras pa yin te /
byed pa po dang bcas pa'i phyir dper na bye brag pa la sogs pa'i bstan bcos bzhin no zhes bya bas ni mu stegs dpyod pa can dag las kha cig gis smras pa /
de bzhin gshegs pa'i gsung rab byed pa po dang bcas pa'i gtan tshigs kyis thams cad mkhyen pa ma yin par smras pas de ston pa de bzhin gshegs pa yang thams cad mkhyen pa ma yin par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bye brag pa la sogs pa'i bstan bcos 'di ni byed pa po dang bcas pa'i phyir thams cad mkhyen pa ma yin pas smras pa yin pas /
de ston pa gzegs zan la sogs pa dag kyang thams cad mkhyen pa nyid ma yin pa de bzhin du de bzhin gshegs pa'i gsung rab kyang byed pa po dang bcas pa'i phyir thams cad mkhyen pa ma yin pas smras pa yin pas de ston pa de bzhin gshegs pa nyid kyang thams cad mkhyen pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag ni dam bcas pa'i don kyang rnam par brtags nas snga ma bzhin du skyon brjod par bya'o zhes bya ba smras te /
'dis ni thams cad mkhyen pa ma yin pas smras pa yin te zhes dam bcas pa de'i don kyang re zhig gang yin /
ci thams cad ni mi mkhyen la cung zad mkhyen pa yin nam /
'on te cung zad kyang mi mkhyen pa yin /
de la gal te brtag pa snga ma ltar 'dod na ni des ci zhig mi mkhyen par 'dod /
gal te dbang po las 'das pa'o zhe na /
des de mkhyen te /
shes bya yin pa'i phyir nyid kyi phyag mthil du nor bu dri ma med pa la sogs pa bzhag pa bzhin no / /
'on te brtag pa phyi ma ltar 'dod na ni phyogs snga ma la gnod pa dang /
grags pas gnod de de ni mi yin pa'i phyir zhes khas blangs pa'i phyir dang /
so so'i skye bo la sogs pa'i dpe dag 'jig rten la grags pas mi rung ste /
de dag gis kyang yul 'ga' zhig shes pa'i phyir ro zhes de dag gi dam bcas pa'i don kyang rnam par brtags nas snga ma bzhin du skyon brjod par bya ba bstan to / /
rig byed ni byed pa po dang bcas pa yin te /
bklag par bya ba yin pa'i phyir dper na bye brag pa la sogs pa'i bstan bcos bzhin pas rig byed kyang byed pa po dang bcas pa'i phyir zhes bya ba'i gtan tshigs ma nges pa nyid do zhes bya bas ni pha rol po dag gi gtan tshigs byed pa po dang bcas pa'i phyir zhes bya ba de ma nges pa nyid du bstan pa'i phyir dpyod pa can dag gi rig byed kyang byed pa po dang bcas pa nyid du bsgrub pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na bye brag pa la sogs pa'i bstan bcos ni bklag par bya ba yin pa'i phyir byed pa po dang bcas pa yin pa de bzhin du dpyod pa can dag gi rig byed kyang bklag par bya ba yin pa'i phyir /
byed pa po dang bcas pa yin pas rig byed kyang byed pa po dang bcas pa yin par grub po / /
des na rig byed smra ba dag gi lung las /
rig byed la ni mi smra gang / /
rig byed la ni mi snang gang / /
thams cad med par brjod par bya / /
rig byed 'dra ba'i thos pa med / /
ces 'byung bas rig byed ni thams cad mkhyen pa yin par 'dod pa'i phyir des na re zhig byed pa po dang bcas pa'i phyir /
dper na bye brag pa la sogs pa'i bstan bcos bzhin du de bzhin gshegs pa'i gsung rab thams cad mkhyen pa ma yin pas smras pa yin pas de ston pa de bzhin gshegs pa thams cad mkhyen pa ma yin par 'gyur ba yin nam /
'on te byed pa po dang bcas pa'i phyir dpyod pa can dag gi rig byed thams cad mkhyen par 'dod pa de bzhin du de bzhin gshegs pa'i gsung rab thams cad mkhyen pas gsungs pa de ston pa de bzhin gshegs pa thams cad mkhyen pa yin par 'gyur ba ma nges pas pha rol po dag gi gtan tshigs byed pa po dang bcas pa'i phyir zhes bya ba de ma nges pa nyid yin pa'i phyir de bzhin gshegs pa'i gsung rab ni thams cad mkhyen pa mi ma yin pas smras pa yin te zhes dam bcas pa'i don ma grub pas de bzhin gshegs pa'i gsung rab kyang thams cad mkhyen pas gsungs pa yin la /
de ston pa de bzhin gshegs pa yang thams cad mkhyen pa nyid yin par grub po // //
bam po bdun cu gnyis pa /
ji ste rig byed kyi tshig dag ni byas pa ma yin te /
byed pa po mi dran pa'i phyir ro zhe na zhes bya ba ni dpyod pa can dag byed pa po mi dran pa'i phyir zhes bya ba'i gtan tshigs kyi rig byed kyi tshig dag byed pa pos byas pa ma yin par bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
gtan tshigs kyi rjes su 'gro ba bstan dka' ba'i phyir ro zhes bya ba smras te /
rig byed kyi tshig dag ni byas pa ma yin te /
byed pa po mi dran pa'i phyir dper na che ge mo zhig bzhin no zhes gtan tshigs kyi rjes su 'gro ba'i dpe bstan dka' ba'i phyir de ni bzang po ma yin no / /
ji ste khron pa rnying pa'i byed pa po mi dran bzhin no zhe na ni khron pa byas pa yin na ni de byas pa yin pas de'i byed pa po mi dran yang med pa ma yin pas byas pa ma yin pa'i dper yang mi rung ngo / /
ji ste nam mkha'i me tog la sogs pa'i byed pa po mi dran pa bzhin no zhe na yang /
rig byed yod pa la byed pa po med par bsgrub pa'i dper na nam mkha'i me tog la sogs pa med pa la /
byed pa po mi dran pa mi rung bas khyed kyi bsgrub pa de la ji ltar bsgres kyang /
gtan tshigs kyi rjes su 'gro ba'i dpe med pas mi rung ngo / /
lung las nges brjod ni ri bo nges pa zhes bya bar byas la /
snyan tshig dag ni ri bo snyan pa zhes bya bar byas la /
srid srung nyi ma'i rgyud ni ri bo skal ldan phug ron can du byas so zhes 'byung bas /
gtan tshigs kyi don rang la yang ma grub pa nyid do zhes bya bas ni spyod pa can dag gi gtan tshigs byed pa po mi dran pa'i phyir zhes bya bas rig byed kyi tshig dag byas pa ma yin par sgrub pa de rang la yang ma grub pa nyid du ston te /
rig byed smra ba dag nyid kyi lung las nges brjod kyi rig byed ni ri bo nges pa zhes bya bar byas la /
snyan tshig gi rig byed dag ni ri bo snyan pa zhes bya bar byas /
srid srung gi rig byed nyi ma'i rgyud ces bya ba ni ri bo skal ldan phug ron can zhes bya bar byas so zhes 'byung bas de dag gi byed pa po mi dran yang gnas de dag tu byas so zhes 'byung bas /
dper na khron pa rnying pa'i byed pa po mi dran yang de byas pa ma yin par mi 'grub pa bzhin du khyed kyang gtan tshigs byed pa po mi dran pa'i phyir zhes bya bas rig byed kyi tshig dag byas pa ma yin par sgrub pa de'i don yang rang la ma grub pa nyid do / /
gal te gsal ba dag gis skyon med do zhe na zhes bya ba ni dpyod pa can dag na re rig byed ni sus kyang ma byas pa yong gis yod pa rtag pa yin te /
dper na brda sprod pa ni sus kyang ma byas pa yong gis yod pa rtag pa yin yang 'jig rten na ni de shes pa med cing mi gsal bar gyur pa na /
lha'i dbang po brgya byin nam pa ni ni la sogs pa dag gis lha yul dang mi yul du gsal bar byas pa bzhin du rig byed kyang ri bo nges pa dang /
snyan pa dang skal ldan phug ron can dag tu rig byed klog pa kha cig gis gsal bar byas pas kho bo cag gi gtan tshigs ma grub pa'i skyon med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
phyogs des kyang mi nus te /
gsal ba snga ma bzhin du dgag pa'i phyir ro zhes bya ba smras te /
rig byed mi gsal ba ni gsal bar mi byed de /
mi gsal ba'i phyir dper na nam mkha'i me tog bzhin no zhes /
grangs can gyi gsal ba dgag pa sngar bstan pa bzhin dgag pa'i phyir ro / /
rig byed kyi tshig dag ni byas pa yin te /
rtogs par 'dod pa'i don go sla ba nyid du tshig gi rim pa bstan pa'i phyir /
dper na grangs can gyi bstan bcos kyi tshig dag bzhin no zhes bya bas ni dbu ma pas rig byed kyi tshig dag byas pa nyid yin par bsgrub pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na grangs can gyi bstan bcos kyi tshig dag ni rtogs par 'dod pa'i don go sla ba nyid du tshig gi rim pa bstan pa'i phyir ser skya la sogs pas byas pa yin pa de bzhin du dpyod pa can gyi rig byed kyi tshig dag kyang rtogs par 'dod pa'i don go sla ba nyid du tshig gi rim pa bstan pa'i phyir byed pa po 'ga' zhig gis byas pa yin no / /
rtogs par 'dod pa'i don go sla ba nyid du tshig gi rim pa bstan pa ni dper na rig byed las /
ma no dz+yo ti /
dzu shA tam /
a dz+ya s+ya /
pri haspa ti /
ma no dz+yo ti /
dzu sha tam sha tam /
dzu sha tam /
a dz+ya s+ya ya /
a dz+ya s+ya /
bri haspa ti /
ma no dz+yo ti dz+yo ti /
dzu sha tam /
dzu sha tam /
dzu sha tam /
a dz+ya s+ya /
a dz+ya s+ya /
bri ha spa ti /
zhes bya ba lta bu la sogs pa dag 'byung ba bzhin no / /
de bzhin du ji skad bstan pa'i yan lag lhag ma dag 'dod pa nyid dang /
gzung ba nyid dang /
brjod par bya ba nyid dang /
don dang ldan pa nyid dang /
chos sgrub pa nyid la sogs pa'i gtan tshigs dag gi phyir ro zhes kyang rjes su dpag pa rgyas par brjod par bya'o zhes bya bas ni /
sngar bstan pa'i yan lag lhag ma chos can dang /
bsgrub par bya ba chos dang /
dpe de dag gtan tshigs 'di dag gis kyang bsgrub par bya'o zhes bya bar sbyar te /
rig byed kyi tshig dag ni byas pa yin te /
bram ze rnams kyi 'dod pa dang bcas pa nyid la sogs pa yin pa'i phyir /
dper na grangs can gyi bstan bcos kyi tshig dag bzhin zhes bya bar sbyar ro / /
dpyod pa pa dag gis rab tu brtags pa'i sgra la ni sgra'i ngo bo nyid med de /
dbang po'i gzung ba yin pa'i phyir dper na gzugs bzhin no zhes bya ba ni dpyod pa can dag gi gzhung las rig byed kyi sgra la rtag pa ngo bo nyid yod par 'dod pa dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs ni dbang po'i gzung ba yin pa'i phyir ngo bo nyid med pa de bzhin du sgra yang dbang po'i gzung ba yin pa'i phyir ngo bo nyid med do / /
sgra ni gsal bar bya ba ma yin te rtogs pa'i rgyu yin pa'i phyir /
dper na yan lag gi las bzhin no zhes dpyod pa can gyi gzhung las rig byed kyi sgra ni yong gis yod pa skad kyi dbyings kyi bag la zha zhing 'dug pa /
rkan dang /
mchu dang /
so dang /
lce la sogs pa'i bya bas gsal bar byed do zhes zer ba dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yan lag gi las zhes bya ba lag rtsis ni de'i bsgyur ba las tha snyad rtogs pa'i rgyu yin pa'i phyir /
gsal bar bya ba ma yin gyi bskyed par bya ba yin pa de bzhin du sgra yang smra ba las tha snyad rtogs pa'i rgyu yin pa'i phyir gsal bar bya ba ma yin gyi /
bskyed par bya ba yin no / /
de bzhin du yod pa nyid dang /
brjod par bya ba nyid dang /
shes bya nyid dang /
chos sgrub pa nyid dang /
dga' ba dang /
yongs su gdung ba'i rgyu nyid la sogs pa'i gtan tshigs dag gi phyir ro zhes kyang rjes su dpag pa rgyas par brjod par bya'o zhes bya bas ni /
phyogs dang dpe snga ma'i gtan tshigs ni 'di dag kyang yin par sbyar ro / /
'dis sngon ma byung ba'i lha nyid kyis gsal bar bya ba nyid yin no zhes zer ba dgag pa yang khong du chud par bya'o zhes bya ba ni gsal ba dgag pa'i rjes su dpag pa snga ma 'dis /
dpyod pa dag gi gzhung las rig byed kyi tshig dag ni /
sus kyang ma byas pa yong gis yod pa rtag pa yin te /
'jig rten na rig byed 'don pa dag gi rgyud la mi gsal bar gyur pa na tshangs pas gzhung bsrangs te /
gsal bar byas pas rig byed ni lha nyid kyis gsal bar bya ba nyid yin no zhes zer ba dgag pa yang de bzhin du khong du chud par bya'o zhes bya bar sbyar ro / /
rig byed ni byed pa po tshul khrims 'chal pas byas par shes par bya ste /
'tshe ba dang bgrod par bya ba ma yin par 'gro ba dang /
chang 'thung ba chos su ston pa'i phyir /
dper na par sig la sogs pa'i bstan bcos bzhin no zhes bya bas ni /
dpyod pa can dag gi rig byed dag byed pa pos byas pa lta los kyang yin gyi /
byas pa'i nang na yang byed pa po sdig can tshul khrims 'chal pa zhig gis byas par rjes su dpag pa ston te /
de dag chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na par sig la sogs pa'i bstan bcos ni byi smyil la sogs pas srog chags la 'tshe ba dang /
bu sring dang nyal ba la sogs pas bgrod par bya ba ma yin par 'gro ba dang /
lkog tu myos kyang bla'i zhes bya ba la sogs pas chang 'thung ba dag chos su ston pa'i phyir /
byed pa po tshul khrims 'chal pas byas par shes par byas pa de bzhin du /
dpyod pa can dag gi rig byed kyang zla ba bzhi bzhi zhing zla ba bzhi pa zhes bya ba'i mchod sbyin dang /
zla ba drug drug cing phyugs 'dog pa zhes bya ba'i mchod sbyin byed pa de'i tshe phyugs kha 'dog cing mchod sbyin byed pas srog chags la 'tshe ba dang /
go sa be zhes bya ba'i mchod sbyin byed pa'i tshe ma dang bu sring la sogs pa dang lhan cig tu gcer bur phyung te /
phyugs bzhin du rkang lag bzhi sa la btsugs shing rtswa za ba ltar bcos te mngal gyi sgor lces 'dag pa dang /
bshang ba'i lam du snom pa dang /
'khrig pa lhag par spyod pa la sogs pa dang /
bu med pa la mtho ris su 'gro ba med do zhes zer zhing rang gi dbang po dul bar bya ba dang /
mtho ris su 'gro ba'i lam ni bu yod par bya ba yin no zhes phyugs bzhin du ma sring la sogs pa dang 'chol bar spyod pa la sogs pas bgrod par bya ba ma yin par 'gro ba dang /
sau ta ma ni zhes bya ba'i mchod sbyin gyi tshe chang dang bcos pa'i chang dang bag med par 'thung ba la sogs pas chang 'thung ba de dag thams cad mtho ris su skye ba'i rgyu dge ba'i chos yin par bstan pa'i phyir /
byed pa po sdig can tshul khrims 'chal pa zhig gis byas par shes par bya'o / /
gal te bstan bcos las 'byung ba'i 'tshe ba ni chos ma yin pa ma yin te /
gsang sngags kyis yongs su gzung ba'i phyir /
dper na dug za ba bzhin no zhe na zhes bya ba ni dpyod pa can dag na re rig byed kyi bstan bcos las phyugs la sogs pa bsad de mchod sbyin bya bar 'byung bas ni sdig pa ma yin te /
phyugs 'dog pa zhes bya ba'i mchod sbyin byed pa'i tshe ra dang ba lang la sogs pa bcings te kha mig la sogs pa dbang po thams cad bsubs nas kye phyugs mtho ris su song shig /
khyed kyi mig dag par bya'o / /
rna ba dag par bya'o / /
sna dag par bya'o / /
lce dag par bya'o / /
lus dag par bya'o zhes bya ba'i gsang sngags kyis btab ste bsad nas mchod sbyin byas na phyugs de nyid dang /
mchod byin byed pa dang /
yon bdag dang /
de'i sha zos pa dang /
gsur bsnams pa la sogs pa thams cad mtho ris su skye'o zhes zer ba'i gzhung ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na dug gsang sngags kyis bsad de /
zos na mi dug pa de bzhin du rig byed las phyugs bsad de /
mchod sbyin byas par 'byung ba yang /
he pa sho swar gaM gats+tsha /
te tsak+Shu shud+d+ha mi /
shro ta shud+d+ha /
mig+ta na shud+d+ha mi /
dzihwa shud+d+ha mi /
kA yaM shud+d+ha mi /
zhes bya ba la sogs pa'i gsang sngags kyis bsad de /
mchod sbyin byas pas chos ma yin pa ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
ma byin par len pa dang /
'dod pa la log par g.yem pa la sogs pa dag gis ma nges pa nyid yin no zhes bya ba smras te /
sdig can byung rgyal du smra ba'i tshig de ni bzang po ma yin te /
'di na ma byin par len pa dang /
'dod pa la log par g.yem pa la sogs pa mi dge ba bcu dang mtshams med pa lnga la sogs pa dag spyod pa la bram ze bye ba 'bum phrag du mas gsang sngags kyis btab kyang de dag mi dge ba ma yin par ma mthong bas des na je re zhig gsang sngags kyis yongs su gzung ba'i phyir /
dper na dug za ba bzhin du rig byed las 'byung ba'i 'tshe ba chos ma yin pa ma yin par 'gyur ram /
'on te gsang sngags kyis yongs su gzung ba'i phyir /
dper na mi dge ba bcu dang /
mtshams med pa lnga la sogs pa dag bzhin du rig byed las 'byung ba'i 'tshe ba chos ma yin par 'gyur ba ma nges pas khyed kyi gtan tshigs gsang sngags kyis yongs su gzung ba'i phyir zhes bya ba de ma nges pas mi rung ngo / /
da ni de nyid rjes su dpag pas sgrub pa bstan pa'i phyir /
'tshe ba ni ngan 'gror 'gro ba'i rgyu yin te /
bsams bzhin du ma nor bar gsod pa'i phyir /
dper na tha mal pa phyugs gsod pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi cho ga ma gtogs par tha mal par rngon pa dang /
lings pa dang /
'dren gtor dang /
'dod zhen dang /
sha khon la sogs pas phyugs gsod pa ni bsams bzhin du ma nor bar gsod pa'i phyir ngan 'gror 'gro ba'i rgyu yin pa de bzhin du spyod pa can dag gi mchod sbyin gyi tshe srog chags la 'tshe ba yang bsams bzhin du ma nor bar gsod pa'i phyir ngan 'gror 'gro ba'i rgyu yin no / /
yang na mchod sbyin gyi gnas su 'tshe ba'i mtshan nyid kyi bya ba ni ngan 'gror 'gro ba'i rgyu yin te /
gzhan gsod par rjes su gnang ba sngon du gtong ba nyid yin na bya ba'i khyad par yin pa'i phyir dper na mchod sbyin gyi gnas ma yin par 'tshe ba'i mtshan nyid kyi bya ba bzhin no zhes bya bas ni dpyod pa can dag mchod sbyin gyi gnas su phyugs gsod pa la sogs pa 'tshe ba'i mtshan nyid kyi bya ba byed pa'i las ni ngan 'gror 'gro ba'i rgyu yin par sgrub pa'i rjes su dpag pa gzhan ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin gyi gnas ma yin par phyugs gsod pa la sogs pa 'tshe ba'i mtshan nyid kyi bya ba ni rang gi sems kyis gzhan gsod par rjes su gnang ba sngon du btang ba nyid yin na mi dge ba'i bya ba'i khyad par yin pa'i phyir /
ngan 'gror 'gro ba'i rgyu yin pa de bzhin du mchod sbyin gyi gnas su mchod sbyin gyi ched du phyugs la sogs pa gsod pa 'tshe ba'i mtshan nyid kyi bya ba yang rig byed la gzhan gsod par rjes su gnang ba sngon du btang ba nyid yin na mi dge ba'i bya ba'i khyad par yin pa'i phyir ngan 'gror 'gro ba'i rgyu yin no / /
de la 'dir gzhan gsod par rjes su gnang ba sngon du btang ba nyid yin na bya ba'i khyad par yin pa'i phyir zhes gtan tshigs kyi khyad par gnyis smos ci dgos she na /
gal te bya ba'i khyad par yin pa'i phyir zhes bya ba ma smos par gzhan gsod par rjes su gnang ba sngon du btang ba nyid yin na zhes bya ba de tsam zhig smos par gyur na bya ba'i khyad par med pa'i phyir phyogs kyi chos gtan tshigs su mi rung bas de'i phyir bya ba'i khyad par yin pa'i phyir zhes smos so / /
gal te gzhan gsod par rjes su gnang ba sngon du btang ba nyid yin na zhes bya ba ma smos par bya ba'i khyad par yin pa'i phyir zhes bya ba de tsam zhig smos par gyur na yang sbyin pa la sogs pa'i bya ba'i khyad par yin pa'i phyir mtho ris su 'gro ba'i rgyu yin nam /
srog gcod pa la sogs pa'i bya ba'i khyad par yin pa'i phyir ngan 'gror 'gro ba'i rgyu yin pa ma nges par 'gyur bas de'i phyir gzhan gsod par rjes su gnang ba sngon du btang ba nyid yin na bya ba'i khyad par yin pa'i phyir zhes bya ba gnyi ga smos te /
rig byed las gzhan gsod par rjes su gnang ba sngon du btang ba nyid yin na mi dge ba'i bya ba'i khyad par yin pa'i phyir ngan 'gror 'gro ba'i rgyu yin no zhes bya bar sbyar ro / /
gal te 'dir mi mkhas pa 'ga' zhig dper na chu chen po'i rgyun gyis khyer ba na rtswa ka sha dang /
ku sha tsam la 'ju ba dang 'dra bar 'tshe ba'i mtshan nyid kyi bya ba ngan 'gror 'gro ba'i rgyu yin par bsgrubs pa 'di la 'di skad ces /
khyed dbu ma pas mchod sbyin gyi gnas su 'tshe ba'i mtshan nyid kyi bya ba ni ngan 'gror 'gro ba'i rgyu yin te zhes dam bcas pa 'di la mchod sbyin gyi gnas su zhes bya ba'i tshig 'di'i rnam par dbye ba ni mchod sbyin gyi gnas kyi nang du zhes bya ba'i sgra yin pas des na mchod sbyin gyi gnas kyi nang du ni 'tshe ba'i mtshan nyid kyi bya ba kho bo cag kyang mi byed pas khyed na re mchod sbyin gyi gnas su 'tshe ba'i mtshan nyid kyi bya ba ngan 'gror 'gro ba'i rgyu yin pas mi bya'o zhes zer ba'i bsgrub pa de grub pa la sgrub pa'i skyon chags pa yin pas mi rung ste /
'di ltar kho bo cag gi gzhung las kyang mchod sbyin gyi gnas zhes bya ba ni kun sbyin pa'i me dang /
khyim bdag gis byas pa'i me dang /
mchod pa'i me zhes bya ba sbyin sreg gi thab khung gsum po dag yin pas kho bo cag gi sbyin sreg mkhan dag kyang thab gsum po de dag gi nang nyid du phyugs gsod pa la sogs pa 'tshe ba'i mtshan nyid kyi bya ba mi byed de /
mchod sbyin gyi gnas kyi phyi rol phyogs gzhan du phyugs gsod pa la sogs pa 'tshe ba'i mtshan nyid kyi bya ba byas nas sha la sogs pa thab de gsum gyi nang du sbyin sreg byed pas de na ngan 'gror 'gro ba'i rgyu ma yin no zhes zer na /
de la 'di skad ces brjod par bya ste /
'dir kho bos mchod sbyin gyi gnas su zhes smras pa'i tshig de'i rnam par dbye ba ni mchod sbyin gyi gnas kyi nang du zhes bya ba'i sgra ma yin gyi mchod sbyin gyi gnas kyi phyir zhes bya ba'i sgra yin pas /
des na ji tsam du mchod sbyin gyi gnas kyi phyir ram /
de'i don du'am /
de'i ched du phyugs gsod pa la sogs pa 'tshe ba'i mtshan nyid kyi bya ba byed na sbyin sreg gi thab kyi nang du yang rung /
thab ngogs su yang rung /
mchod sbyin gyi gnas kyi nang rol du yang rung /
phyi rol du yang rung /
de'i phyogs su yang rung /
phyogs gzhan du yang rung ste /
de dag thams cad ngan 'gror 'gro ba'i rgyu yin te /
gzhan gsod par rjes su gnang ba sngon du btang ba nyid yin na bya ba'i khyad par yin pa'i phyir dper na mchod sbyin gyi gnas ma yin par 'tshe ba'i mtshan nyid kyi bya ba bzhin no zhes dam bcas pa de'i phyir kho bo'i sgrub pa de sgrub pa la grub pa ma yin pa'i phyir khyod kyi sgrub pa des ni dper na chu chen po'i rgyun gyis khyer ba na rtswa ka sha dang ku sha tsam la 'jus pas pha mi lon pa dang 'dra bar mchod sbyin gyi gnas su 'tshe ba'i mtshan nyid kyi bya ba ngan 'gror 'gro ba'i rgyu ma yin par mi 'grub po / /
gang dag 'jig rten rgyang pan pa dag pas kyang sdig che bar rig byed smra ba'i tham lag gi rjes su zhugs nas mchod sbyin gyi gnas su 'tshe ba'i mtshan nyid kyi bya ba ni mchod sbyin gyi gnas ma yin par 'tshe ba'i mtshan nyid kyi bya ba ltar chos ma yin pa ma yin te /
bstan bcos las chos ma yin pa mi ston pa'i phyir dpe ma grub po zhes zer na zhes bya ba ni bram zer dpyod pa can srog chags la 'tshe ba sdig can zang zing 'dod pa gang dag 'jig rten rgyang pan pa dag pas kyang sdig che ba rig byed smra ba'i tham lag gi rjes su zhugs pa dag dbu ma pa'i sgrub pa snga ma'i dpe mchod sbyin gyi gnas ma yin par 'tshe ba'i mtshan nyid kyi bya ba bzhin no zhes bya ba de bsgrub par bya ba chos kyis stong pas ma grub po zhes zer ba'i tshig yin te /
de dag na re mchod sbyin gyi gnas ma yin par 'tshe ba'i mtshan nyid kyi bya ba ni ngan 'gror 'gro ba'i rgyu yin pa de bden pas mchod sbyin gyi gnas su 'tshe ba'i mtshan nyid kyi bya ba ni mchod sbyin gyi gnas ma yin par 'tshe ba'i mtshan nyid kyi bya ba ltar chos ma yin pa ma yin te /
ci'i phyir na /
'di ltar mchod sbyin gyi gnas su 'tshe ba'i mtshan nyid kyi bya ba ni rig byed kyi bstan bcos las 'byung la /
rig byed kyi bstan bcos ni yid ches pa'i lung yin pas de las chos ma yin pa mi ston pa'i phyir mchod sbyin gyi gnas su 'tshe ba'i mtshan nyid kyi bya ba ni ngan 'gror 'gro ba'i rgyu ma yin pas khyod kyi dpe mchod sbyin gyi gnas ma yin par 'tshe ba'i mtshan nyid kyi bya ba bzhin no zhes bya ba de bsgrub par bya ba chos kyis stong pa'i phyir ma grub po zhes zer ro / /
de skad ces zer ba de'i lan du 'dir 'grel pa byed pa nyid kyis de dag ni 'jig rten rgyang pan pa blo gros sbyang ba ma byas pa /
mi dge ba'i bya ba la mngon par dga' ba'i sems dang ldan pa rnams kyi 'jug pa gang yin pa de gtso cher sgrub par byed pa yin pas gtam 'dre bar byas pa yang ma yin mod kyi /
'on kyang de dag gi lugs dgag pa brjod par bya ste zhes bya ba smras te /
de dag ni bdag nyid kyang nyams la gzhan dag kyang chud za bar byed pa yin pas gtam 'dre bar bya ba yang ma yin mod kyi /
'on kyang de dag bdag nyid nyams pa la snying brtse ba dang /
gzhan dag chud za bar byed pa bzlog pa'i phyir de dag gi lugs dgag pa brjod par bya ste zhes bya bar sbyar ro / /
de dgag pa'i rjes su dpag pa bstan pa'i phyir /
mchod sbyin gyi gnas su 'tshe ba'i mtshan nyid kyi bya ba gang yin pa de ni tshe 'di la de'i gnas la 'bras bu ji lta bu mngon par sgrub par byed pa de lta bu kho na'i 'bras bu tshe phyi ma la byed pa po la mngon par 'grub par byed pa yin te /
bya ba'i khyad par yin pa'i phyir dper na sbyin pa bzhin no zhes bya ba smras te /
des ni mchod sbyin gyi gnas su 'tshe ba'i mtshan nyid kyi bya ba gang yin pa de ngan 'gror 'gro ba'i rgyu yin pas dbu ma pa'i dpe snga ma de bsgrub par bya ba chos kyis mi stong par bsgrub pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sbyin pa ni dge ba'i khyad par yin pa'i phyir tshe 'di la sbyin pa de'i gnas mchod pa dang /
drin bsab pa dang /
snying rje ba dag la chos dang /
zang zing dang /
mi 'jigs pa sbyin pa'i 'bras bu ji lta bu mngon par sgrub par byed pa /
de lta bu kho na'i 'bras bu tshe phyi ma la sbyin pa po la mngon par 'grub par byed pa de bzhin du mchod sbyin gyi gnas su 'tshe ba'i mtshan nyid kyi bya ba gang yin pa de yang mi dge ba'i bya ba'i khyad par yin pa'i phyir tshe 'di la 'tshe ba de'i gnas phyugs la sogs pa'i lus la bcing ba dang /
bsub pa dang /
mtshon gyis gdab pa dang /
srog gcod pa dang /
sha sreg pa la sogs pa'i 'bras bu ji lta bu mngon par sgrub par byed pa de lta bu kho na'i 'bras bu tshe phyi ma la byed pa po la mngon par grub pa byed pa yin pas mchod sbyin gyi gnas su 'tshe ba'i mtshan nyid kyi bya ba gang yin pa de ni ngan 'gror 'gro ba'i rgyu yin pa'i phyir kho bo'i dpe mchod sbyin gyi gnas ma yin par 'tshe ba'i mtshan nyid kyi bya ba ngan 'gror 'gro ba'i rgyu yin pa bzhin no zhes bya ba de bsgrub par bya ba chos kyis mi stong pas grub pa yin no / /
gang dag 'di skad ces phyugs mchod sbyin du spyad pa ni chos ma yin pa ma yin te /
de'i ched nyid yin pa'i phyir gang zhig gang gi ched du sbyar ba de'i ched du spyad pa chos ma yin pa'i rgyur mi 'gyur te /
dper na sbyin bdag gis bram ze'i ched du 'bras chan sbyar ba bzhin no zhes zer na zhes bya bas ni dpyod pa can dang /
par sig dang /
mo go sha dang /
mu sul man dang /
tar sag la sogs pa dag gi gzhung las phyugs la sogs pa dud 'gro rnams mchod sbyin du spyad pa dang /
mis bza' ba'i rkyen du bya ba yin pas de dag mchod sbyin du spyad pa dang /
mis zos pa la sdig pa med do zhes zer ba'i gzhung ston te /
de dag ni chos can dang /
bsgrub par bya ba chos dang /
sgrub pa'i chos dang /
nye bar sbyar ba'i sbyor ba dang /
dpe yin par go rims bzhin du sbyar te /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
'ga' zhig gis phyugs mchod sbyin gyi ched du sprul to zhes bya ba de mi 'grub ste /
sprul pa po 'ga' zhig gis blo sngon du btang ste /
byas par khas ma blangs pa'i phyir ro zhes bya ba smras so / /
dud 'gro'i mchod sbyin gyis lha mnyes par 'gyur ro zhes zer ba de yang 'jig rten slu ba'i tshig yin par bstan pa'i phyir /
dud 'gro phyugs ngan 'gro log par ltung bar skyes pa bde ba shin tu dkon pa sha khon med pa 'chi bas 'jigs skrag pa mya ngan bya bar 'os pa dag bsad pas lha lha'i phreng ba dang /
byug pa dang rgyan dang /
gos 'chang ba'i gzugs can bdud rtsi mchog tu yid du 'ong ba ro zhim pa'i zas za bar 'byor pa chen po dang ldan pa rnams dga' bar 'gyur ro zhes bya ba de la su zhig yid ches pa skye bar 'gyur zhes bya ba smras so / /
de nyid kyi rjes su dpag pa bstan pa'i phyir /
phyugs dag ni mchod sbyin gyi ched ma yin te /
longs spyad par bya ba yin pa'i phyir dper na mchod sbyin bya ba'i 'bras bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mchod sbyin bya ba'i 'bras bu mtho ris su skye ba la sogs pa ni longs spyad par bya ba yin pa'i phyir mchod sbyin gyi ched ma yin te /
'di ltar mchod sbyin nyid de'i ched yin pa de bzhin du phyugs dag kyang bzho ba dang bkal ba la sogs pas longs spyad par bya ba yin pa'i phyir mchod sbyin gyi ched ma yin te /
'di ltar mchod sbyin nyid de dag gi ched yin pas gang dag 'di skad ces phyugs mchod sbyin du spyad pa ni chos ma yin pa ma yin te /
de'i ched nyid yin pa'i phyir ro zhes zer ba de'i gtan tshigs kyi don ma grub po / /
de bzhin du yod pa nyid la sogs pa'i gtan tshigs dag gi phyir ro zhes kyang rjes su dpag pa rgyas par brjod par bya'o zhes bya ba ni phyogs de'i gtan tshigs ni yod pa nyid dang /
brjod par bya ba nyid dang /
shes bya nyid dang /
chos sgrub pa nyid dang /
dga' ba dang yongs su gdung ba'i rgyu nyid la sogs pa dag kyang yin par sbyar ro / /
de ltar spyod pa can dag rig byed ni sus kyang ma byas pa yong gis yod pa rtag pa thams cad mkhyen pa yin par bsgrub pa'i gzhung sun dbyung ba bstan to / /
de ni phyogs tsam zhig nye bar bstan pa yin te zhes bya ba ni mchod sbyin dgag pa'o / /
zhar la bshad pas chog go zhes bya ba ni thams cad mkhyen pa bsgrub pa'o / /
de'i phyir de ltar thams cad mkhyen pa ni chos thams cad ngo bo nyid med pa nyid phyin ci ma log par ston par dka' ba lha dang /
mi'i bla ma rnams kyis bkur ba ste /
de nyid bcom ldan 'das stobs bcu mnga' ba yin no zhes bya ba ni mjug bsdu ba dang tshad ma'i 'bras bu yin te /
de ltar phas kyi rgol ba mu stegs byed glang po'i rigs can rnams kyi tshig dag de bzhin gshegs pa'i bka' seng ge'i sgra lta bu'i lung gis tshar bcad pas de bzhin gshegs pa thams cad mkhyen pa nyid du grub po / /
gtam ha cang 'phros pas chog gis skabs nyid la 'jug par bya'o zhes bya bas ni thams cad mkhyen pa ma yin par smra ba sun dbyung ba dang /
thams cad mkhyen pa nyid bsgrub pa de tsam gyis chog gis da ni don dam par de bzhin gshegs pa ngo bo nyid med par bsgrub pa'i skabs nyid la 'jug par bya'o zhes ston to / /
'dir smras pa khyod kyis chos thams cad spros pa med do zhes khas blangs la /
chos thams cad stong pa'o zhes spros par yang byed pas de'i phyir khas blangs pa la gnod par 'gyur ro zhes bya ba ni pha rol po dag dbu ma pa la khas blangs pa la gnod pa'i skyon 'dogs pa'i tshig yin no / /
de'i lan du 'dir bshad pa de ni bden mod kyi zhes bya ba ni chos thams cad spros pa med pa ni bden no zhes ston to / /
don dam par spros pa med pa bden mod kyi /
kun rdzob tu stong ngo zhes spros pas ma bstan na sgrub par byed pa dag gis de mi rtogs pas don dam pa rtogs par bya ba'i thabs su tha snyad du spros pas bstan to zhes bsgrub pa'i phyir /
gal te chos thams cad stong ngo zhes ma brten pa yang sgrub par byed pas thos pa las byung ba'i shes pa med par chos thams cad stong ngo zhes bya bar rtogs par 'gyur na ni don dam par /
stong ngo zhes kyang mi brjod de / /
mi stong zhes kyang mi bya zhing / /
gnyis dang gnyis min mi bya ste / /
zhes bya ba smras te /
de ltar de skad spros par bya yang mi dgos pa zhig na zhes bstan to / /
de lta ma yin pas de'i phyir bsod nams dang ye shes kyi tshogs dang rjes su mthun par sgrub par byed pa rnams kyis de ltar rtogs par bya ba'i phyir stong pa nyid la sogs pa'i brjod pa dag gis /
gdags pa'i don du brjod par bya / /
yang dag pa ma yin par rtog pa'i dri ma bkru ba'i phyir ro zhes bya ba ni de lta ma yin pas de'i phyir tshogs gnyis rdzogs par bya ba dang /
lta ba ngan pa'i dri ma dag bkru ba'i phyir kun rdzob tu stong pa nyid la sogs pa'i brjod pa dag gis stong pa dang /
mi stong pa dang /
gnyi ga dang /
gnyi ga ma yin no zhes spros te bstan par bya ba la skyon med do zhes bstan to / /
da ni kun rdzob du stong pa nyid la sogs par bstan pa'i dgos pa bstan pa'i phyir /
de la re zhig lta ba'i ling tog gzhig pa'i phyir shes bya stong ngo zhes brjod par bya'o / /
med par lta ba spang ba'i phyir sgyu ma dang /
smig rgyu lta bu'i bdag nyid kyis mi stong ngo zhes kyang brjod par bya'o / /
don dam par rang las skye ba med pa'i phyir dang /
sgyu ma la sogs pa'i ngo bo nyid kyi bdag nyid du skyes pa'i phyir gnyi ga zhes kyang brjod par bya'o / /
gang yang rung ba'i mthar ltung ba yongs su spang ba'i phyir dang /
bden pa gnyis la rnam par ltos pas gnyi gar lta ba'i skyon gyi dug bsal ba'i phyir dang /
don dam pa'i bden pa rtogs par bya ba'i phyir gnyi ga ma yin no zhes kyang brjod par bya'o zhes bya ba smras so / /
de'i phyir de ltar yang dag pa ma yin par rtog pa'i dri ma bkru ba'i phyir stong pa nyid la sogs pa brjod de zhes bya ba ni dgos pa bzhi bstan pa'i mjug bsdu ba ste /
mi mthun pa bzhi po de dag bkru ba'i phyir stong pa dang /
mi stong pa dang /
gnyi ga dang /
gnyi ga ma yin pa zhes brjod do / /
stong pa nyid la sogs pas mi mthun pa de dag spang ba'i khungs bstan pa'i phyir /
ji skad du stong pa nyid ni lta bar gyur pa thams cad las nges par 'byin pa'o zhes gsungs pa lta bu'o zhes bya ba smras so / /
de nyid kyi khungs slob dpon 'phags pa lhas mdzad pa bstan pa'i phyir /
gzhan yang /
gal te dngos por rang bzhin yod / /
stong mthong yon tan ji zhig yod / /
rtog pas bcings pa mthong bas na / /
'dir ni de nyid gdags par bya / /
zhes bshad pa lta bu'o zhes bya ba smras te /
gal te don dam par dngos po rnams ngo bo nyid kyis yod par gyur na stong pa mthong ba la yon tan ji zhig yod de /
'di ltar ngo bo nyid la 'gyur ba med pa'i phyir stong pa nyid mthong ba la yon tan 'ga' yang med par 'gyur ba zhig na /
stong pa nyid mthong ba la mya ngan las 'das pa 'thob pa zhes bya ba'i yon tan yod pas de'i phyir dngos po rnams ngo bo nyid yod pa ma yin no / /
gal te gzhan dag na re dngos po rnams ngo bo nyid med na yang stong pa nyid mthong ba la yon tan ji yod lta ba dag dngos po yod na ni stong pa nyid mthong bas de dag sel bas stong pa nyid mthong ba la lta ba sel ba'i yon tan yod do zhe na /
de'i lan du rtog pas bcings pa mthong bas na / /
'dir ni de nyid dgag par bya / /
zhes gsungs te /
'di'i don ni dngos po thams cad stong pa nyid yin yang mi stong par rtog pa la mngon par zhen pas /
'khor bar bcings pas bcings pa dag 'di na mthong bas na /
de'i phyir mi stong par rtog pas 'khor bar bcings pa'i rtog pa de nyid 'dir dgag par bya ba yin pa'i phyir stong pa nyid mthong ba la yon tan yod do / /
de lta bas na gang dag 'di skad ces gal te don dam par dngos po rnams yod pa ma yin na kun nas nyon mongs pa dang /
rnam par byang ba dag rgyu med par ji ltar rung bar 'gyur zhes zer ba de dag gi lan kyang /
rtog pas bcings pa mthong bas na / /
zhes bya ba 'di nyid yin te /
dper na khyim thab gzhan du song ba'i chung mas rang gi khyim thab shi ba'i gtam thos pa'i 'og tu da tsam bdag gi khyim thab bud med gzhan dang 'khrig cing 'dug go snyam pa'i rtog pa skyes na gzhi med pa'i rtog pa des rang gi sems la phrag dog dang /
zhe sdang skyes pas bcings pa dag 'di na mthong bas dngos po yod pa ma yin bzhin du rang gi rtog pas bcings pa de nyid kun nas nyon mongs pa'i rgyu yin pas de 'dir dgag par bya ba yin no / /
gal te gzhan gyi dbang gi ngo bo nyid yod par gyur na ni /
ngo bo nyid mi spong ba'i phyir nyon mongs pa spong ba yang mi srid par 'gyur ro / /
de ltar yang /
bcom ldan 'das la 'phags pa rab 'byor gyis zhus pa /
bcom ldan 'das gal te don dam par dngos po thams cad stong pa lags na /
'o na ji ltar so so'i skye bo rnam par gzhag pa dang /
dgra bcom pa'i bar dag rnam par gzhag /
bcom ldan 'das kyis bka' stsal pa /
rab 'byor 'di lta ste dper na mi zhig gnyid log pa'i rmi lam na bdag nyid sbrul gdug pas zin te shi ba la thug pa las dug sman zos pa dang bdag nyid dug med par shes pa de la dug kyang med sman yang med pa de bzhin du don dam par dngos po yod pa ma yin pa dag la tha dad du nyon mongs pa dang bcas pa dang /
nyon mongs pa med par 'dogs so zhes gsungs pa dang /
'phags pa lang kar gshegs pa'i mdo las kyang /
kun rdzob tu ni dngos rnams yod / /
don dam du ni dngos po med / /
ces gsungs pa dang /
'phags pa blo gros chen pos zhus pa /
gal te don dam par ngo bo nyid ma mchis na de lta na kun rdzob kyi bden pa mchis sam /
bcom ldan 'das kyis bka' stsal pa /
dngos nyid med la gang 'khrul pa / /
de ni kun rdzob bden pa'o / /
zhes gsungs pas gang dngos po nyid med par yongs su ma shes pas ngo bo nyid dang bcas pa nyid du mngon par zhen pa'i 'khrul pa gang yin pa de ni kun rdzob kyi bden pa'o / /
de nyid ngo bo nyid med pa ni don dam pa yin pas dngos po rnams ngo bo nyid med pas mya ngan las 'das pa thob par 'gyur ro / /
gal te gnyi ga ma yin no zhes spros pa byed pas spros pa yang ma spangs so zhe na zhes bya ba ni pha rol po dag na re gnyi ga ma yin no zhes bya ba de yang spros pa yin pas khas blangs pa la gnod pa'i skyon yod do zhes zer ba'i tshig yin no / /
de'i lan du /
de las gzhan pa'i spros pa dgag par 'dod pas de skad smras kyang skyon med de zhes bya ba smras te /
gnyi ga ma yin pa las gzhan pa stong pa dang /
mi stong pa zhes pa dgag par 'dod pa'i phyir ro / /
de nyid kyi dpe bstan pa'i phyir /
dper na rang nyid sgra mi 'dod pas gzhan dag gi sgra dgag par 'dod pa'i phyir sgra ma 'byin zhes brjod pa la skyon med pa bzhin no zhes bya ba smras so / /
yang na don dam pa ston par byed pa'i rgyu'i shes pa tha snyad pa'i shes pa khyad par la don dam pa nye bar gdags pa byas nas don dam par dngos po rnams stong ngo zhes dam bcas pa'i phyir skyon med de zhes bya bas ni sngar don dam par ni spros pa med mod kyi kun rdzob tu ma spros na don dam pa mi rtogs pas kun rdzob kyi sgo nas don dam par stong pa nyid do zhes bstan pa de las rnam pa gzhan du bshad pa ston te /
'dis ni don dam pa ston pa'i shes pa kun rdzob pa la don dam pa nye bar btags te /
don dam par dngos po rnams stong ngo zhes bstan pa khas blangs pa la gnod pa'i skyon med do zhes bstan to / /
de nyid kyi khungs bstan pa'i phyir /
'og nas kyang /
tha snyad la ni ma brten par / /
dam pa'i don ni bstan mi nus / /
zhes 'byung ngo zhes bya ba smras te /
'phags pa'i bden pa brtag pa'i skabs nas 'byung ngo / /
gzhan yang mi stong pa dgag pa kho na'i phyir stong pa nyid ces brjod par zad kyi /
stong pa nyid du bsgrub pa gtso cher ma bstan pas skyon med do zhes bya bas ni med par dgag pa bstan gyi ma yin par dgag pa ma bstan pas skyon med do zhes ston to / /
de'i phyir de ltar de bzhin gshegs pa ngo bo nyid stong yang gang dag 'di skad ces 'di la de bzhin gshegs pa de rtag pa'am /
mi rtag pa'am /
rtag kyang rtag la mi rtag kyang mi rtag pa'am /
rtag pa yang ma yin /
mi rtag pa yang ma yin pa'am /
de bzhin du 'jig rten mtha' yod pa'am /
'jig rten mtha' med pa'am /
mtha' yod kyang yod la /
mtha' med kyang med pa'am /
mtha' yod pa yang ma yin /
mtha' med pa yang ma yin pa zhig tu 'gyur ba'i phyir /
de dag ji ltar 'grub pa de bzhin du bdag kyang 'grub la /
dngos po rnams kyang 'grub po zhes zer ba zhes bya ba ni bdag dang phung po rdzas su yod par smra ba dag /
de bzhin gshegs pa rtag pa dang /
mi rtag pa la sogs pa bzhi po dag las gang yang rung ba gcig tu 'gyur ba'i phyir zhes bya ba'i gtan tshigs kyis don dam pa po'i de bzhin gshegs pa rdzas su yod par grub pas bdag kyang rdzas su yod par grub la /
'jig rten mtha' yod pa dang /
mtha' med pa la sogs pa bzhi po dag las gang yang rung ba gcig tu 'gyur ba'i phyir zhes bya ba'i gtan tshigs kyis kun rdzob pa'i de bzhin gshegs pa rdzas su yod par grub pas dngos po rnams kyang rdzas su yod par grub po zhes zer ba'i tshig yin no / /
de dag gi phyir 'di bshad de /
rtag dang mi rtag la sogs bzhi / /
zhi ba 'di la ga la yod / /
mtha' dang mtha' med la sogs bzhi / /
zhi ba 'di la ga la yod / /
de bzhin gshegs pa ngo bo nyid kyis ma skyes pa'i zhi ba 'di la ste zhes bya bas ni don dam pa pa'i de bzhin gshegs pa chos kyi sku ngo bo nyid kyis ma skyes pa zhi ba 'di la rtag pa dang /
mi rtag pa la sogs pa bzhir lung bstan du med la /
kun rdzob pa'i de bzhin gshegs pa gzugs kyi sku don dam par ngo bo nyid kyis ma skyes pa zhi ba 'di la mtha' dang mtha' med pa la sogs pa bzhir lung bstan du med pas pha rol po'i gtan tshigs ma grub pa'i phyir bdag dang dngos po rnams ngo bo nyid yod par 'dod pa'i dper de bzhin gshegs pa ma grub bo zhes ston to / /
de nyid bstan pa'i phyir /
gang gi phyir gtan tshigs grub na dpe yang 'grub pa zhig na zhes bya ba'i tshig gi lhag ma'o zhes bya ba smras te /
gtan tshigs rtag pa dang mi rtag pa la sogs pa dag ma grub pas dpe de bzhin gshegs pa yang mi 'grub po zhes bya bar sbyar ro / /
de'i phyir gtan tshigs thun mong ma yin pa nyid 'gal ba nyid do zhes bya ba ni don dam par ni pha rol po'i gtan tshigs rtag pa dang /
mi rtag pa la sogs pa dag gang yang de bzhin gshegs pa la med pas thun mong ma yin pa'i phyir ma grub la /
kun rdzob tu ni don dam par sgrub pa dang 'gal ba nyid du bstan to / /
yang na sgrub pa ji skad bstan pas bcom ldan 'das brten nas gdags pa ngo bo nyid stong pa la /
rtag dang mi rtag la sogs bzhi / /
zhi ba 'di la ga la yod / /
mtha' dang mtha' med la sogs bzhi / /
zhi ba 'di la ga la yod / /
ngo bo nyid med pa dang rdzas su yod pa ma yin pa'i zhi ba 'di la ste /
rtag dang mi rtag pa la sogs pa bzhi po de dag 'di la yod pa ma yin pa nyid do zhes bya ba'i tshig gi don to zhes bya ba'i sngar don dam par de bzhin gshegs pa ngo bo nyid med pa dang /
rdzas su yod pa ma yin te /
gdags par bya ba yin pa'i phyir dper na mgal me'i 'khor lo bzhin nam /
rdzas su yod pa ma yin pas dper na bum pa bzhin no zhes grub pa ji ltar bstan pas bcom ldan 'das brten nas gdags pa ngo bo nyid stong pa 'di la rtag pa dang mi rtag pa la sogs pa dag med pas pha rol po dag gi gtan tshigs de dag ma grub po zhes bstan to / /
de lta bas na de bzhin gshegs pa rtag pa'am /
mi rtag pa'am /
rtag kyang rtag la /
mi rtag kyang mi rtag pa'am /
rtag pa yang ma yin mi rtag pa yang ma yin pa'am /
'jig rten mtha' yod pa'am mtha' med pa'am /
mtha' yod kyang yod la /
mtha' med kyang med pa'am /
mtha' yod pa yang ma yin /
mtha' med pa yang ma yin pa zhes bya ba de dag ma yin te /
don dam par de bzhin gshegs pa skye ba med pa'i phyir ro zhes bya ba ni mjug bsdu ba dang /
tshad ma'i 'bras bu yin te /
don dam par de bzhin gshegs pa ni lung du ma bstan pa'i dngos po bcu bzhi gang gi dngos por yang lung bstan du med de /
skye ba med pa'i phyir ro / /
de nyid kyi khungs bstan pa'i phyir /
de ltar yang mdo sde las /
'jam dpal skye ba med pa dang 'gag pa med pa zhes bya ba ni de bzhin gshegs pa'i tshig bla dgas so zhes ji skad gsungs pa lta bu'o zhes bya ba smras te /
'phags pa sangs rgyas thams cad kyi yul la 'jug pa ye shes snang ba'i rgyan gyi mdo las de skad gsungs so / /
da ni gang dag rnam par rtog pa la goms pa'i 'dzin pa dam po can dag ni de bzhin gshegs pa la yod pa dang /
med pa la sogs par rtog la /
gang dag yang dag pa'i ye shes kyi mig bye ba dag la ni rtog pa de dag med pa'i skabs gnyis bstan par bya ste /
de la re zhig skabs dang po bstan pa'i phyir /
gang dag 'di skad ces don dam par de bzhin gshegs pa yod pa kho na yin te /
mya ngan las 'das nas med do zhes lung ma bstan pa'i phyir ro / /
'di na mo gsham gyi bu lta bu gang yod pa ma yin pa de la ni sgrub pa de lta bu med pas de'i phyir don dam par de bzhin gshegs pa ni yod pa kho na yin no zhes zer ba zhes bya ba la sogs pa smras te /
'dis ni phyogs snga ma bstan te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
mjug bsdu ba yin par go rims bzhin du sbyar ro / /
de dag gi phyir 'di bshad de /
rnam par rtog pa rnam pa sna tshogs la goms pa'i bag chags kyis bsgos pa'i blo gros can /
gang gis 'dzin stug bzung gyur pa / /
de ni mya ngan 'das pa la / /
de bzhin gshegs pa yod ce 'am / /
med ces rnam rtog rtog par byed / /
de bzhin gshegs pa mya ngan las 'das nas yod ce 'am /
de bzhin gshegs pa mya ngan las 'das nas med ce 'am /
de bzhin gshegs pa mya ngan las 'das nas yod kyang yod la med kyang med ce'am /
de bzhin gshegs pa mya ngan las 'das nas yod pa yang ma yin /
med pa yang ma yin zhes bya bar rnam par rtog pa la rtog par byed do zhes bya ba smras so / /
skabs gnyis pa bstan pa'i phyir /
yang dag pa'i ye shes kyi mig bye ba dag la ni / /
ngo bo nyid kyis stong de la / /
sangs rgyas mya ngan 'das nas ni / /
yod do zhe 'am med do zhes / /
bsam pa 'thad pa nyid mi 'gyur / /
rnam par rtog pa'i blo yul med pa la skye bar mi 'gyur ba'i phyir ro zhes bya bar dgongs so zhes bya ba smras so / /
de lta bas na 'dir yang gtan tshigs kyi skyon dang dpe'i skyon de dag nyid do zhes bya ba ni mjug bsdu ba dang /
tshad ma'i 'bras bu yin te /
pha rol po dag gi gtan tshigs mya ngan las 'das nas med do zhes lung ma bstan pa'i phyir ro zhes bya ba de ma grub pas sngar dngos po rnams la ngo bo nyid yod pa'i dpe de bzhin gshegs pa'i sku bzhin no zhes smras pa de nyid ma grub pa'i skyon de dag nyid yod do / /
da ni spros pa la mngon par zhen pa rnams kyis de bzhin gshegs pa mi mthong bar bstan pa'i phyir /
de'i phyir de ltar yod pa dang /
med pa dang /
rtag pa dang /
mi rtag pa dang /
gzugs kyi sku dang /
chos kyi sku dang /
gsung rab kyi sku dang /
mtshan nyid dang /
mtshan nyid kyi gzhi dang /
rgyu dang /
'bras bu dang /
blo dang /
rtogs par bya ba dang /
stong pa dang /
mi stong pa la sogs pa'i spros pa dag gis /
gang dag sangs rgyas spros 'das shing / /
zad pa med la spros byed pa / /
spros pas nyams pa de kun gyis / /
de bzhin gshegs pa mthong mi 'gyur / /
spros pas blo gros kyi mig nyams pa de dag thams cad kyis dmus long gis nyi ma bzhin du de bzhin gshegs pa mthong bar mi 'gyur te /
de bzhin gshegs pa ni chos nyid las blta bar bya ba yin pa'i phyir ro zhes bya bar dgongs so zhes bya ba smras so / /
de nyid kyi khungs bstan pa'i phyir /
de ltar yang gang gis rten cing 'brel par 'byung ba mthong ba des chos mthong ngo / /
gang gis chos mthong ba des sangs rgyas mthong ngo zhes gsung ba'i phyir ro zhes bya ba smras te /
'phags pa sA lu ljang pa'i mdo las kyang de skad gsungs so / /
yang na gang dag gzugs kyi sku mtshan dang /
dpe byad kyis brgyan pa dang /
bstan pa'i chos kyi tshogs gsung rab tu gtogs pa yan lag bcu gnyis po de dag de bzhin gshegs pa yin par lta ba de dag kyang spros pa yin pas des don dam pa'i de bzhin gshegs pa mi mthong bar bstan pa'i phyir /
yang na de bzhin gshegs pa ni gzugs kyi sku'o / /
de bzhin gshegs pa ni bstan pa'i chos kyi sku'o zhes /
gang dag sangs rgyas spros 'das shing / /
zad pa med la spros byed pa / /
spros pas nyams pa de kun gyis / /
de bzhin gshegs pa mthong mi 'gyur / /
zhes bya ba smras so / /
de nyid kyi khungs bstan pa'i phyir /
ji skad du /
gang rnams gzugs su nga mthong zhing / /
gang dag nga la sgrar shes pa / /
log pas spong bar zhugs pa ste / /
skye bo de yis nga mi mthong / /
zhes gsungs pa lta bu'o zhes bya ba smras te /
'phags pa rdo rje gcod pa'i mdo las de skad ces gsungs so / /
de ni de bzhin gshegs pa ngo bo nyid med pa bzhin du 'gro ba 'di dag kyang ngo bo nyid du bstan pa'i don gyi dbang gis mjug bsdu ba'i phyir /
de'i phyir de ltar yongs su brtags na dngos po rnams ngo bo nyid du yod pa nyid du bsgrub pa'i dpe nyid du de bzhin gshegs pa smras pa gang yin pa'i /
de bzhin gshegs pa'i dngos nyid gang / /
de ni 'gro 'di'i ngo bo nyid / /
de bzhin gshegs pa dngos nyid med / /
'gro 'di ngo bo nyid med do / /
zhes bya ba smras so / /
de nyid bye brag tu bshad pa bstan pa'i phyir /
de yang yongs su brtags na /
sku min sku las gzhan ma yin / /
zhes bya ba la sogs pas ngo bo nyid med de /
de kun brtags pa ma lus par ngo bo nyid med pa'i phyir ngo bo nyid med do zhes bya ba smras so / /
kun brtags pa'i ngo bo nyid bstan pa'i phyir /
de la kun brtags pa'i ngo bo nyid ni phung po dang /
khams dang /
skye mched dang /
mtshan nyid dang /
mtshan nyid kyi gzhi dang /
rgyu dang /
'bras bu dang /
dngos po dang /
dngos po med pa dang /
gcig pa nyid dang /
gzhan nyid la sogs pa'i bdag nyid do zhes bya ba smras te /
kha cig ni de bzhin gshegs pa don dam par phung po'i ngo bo nyid yin par yongs su rtog /
kha cig ni khams kyi ngo bo nyid dang /
kha cig ni skye mched kyi ngo bo nyid /
kha cig ni mtshan nyid kyi ngo bo nyid /
kha cig ni mtshan gzhi'i ngo bo nyid /
kha cig ni rgyu'i ngo bo nyid /
kha cig ni 'bras bu'i ngo bo nyid /
kha cig ni dngos po'i ngo bo nyid /
kha cig ni dngos po med pa'i ngo bo nyid /
kha cig ni gcig pa nyid kyi ngo bo nyid /
kha cig ni gzhan nyid la sogs pa'i ngo bo nyid du yongs su rtog pa de dag ni kun brtags pa'i ngo bo nyid tsam du zad de /
don dam par ngo bo nyid yod pa ma yin pas de dag gi bdag nyid kyi de bzhin gshegs pa dang 'gro ba 'di dag kyang ngo bo nyid med do zhes ston to / /
de la re zhig de bzhin gshegs pa phung po'i ngo bo nyid du yongs su brtags pa ngo bo nyid med pa nyid du bstan pa'i phyir /
de la /
gzugs kyi rgyu ni ma rtogs par / /
gzugs ni dmigs par mi 'gyur ro / /
zhes der bstan pa'i tshul gyis phung po rnams ngo bo nyid med pa nyid yin pa'i phyir de'i bdag nyid kyi de bzhin gshegs pa ngo bo nyid med pa nyid do zhes bya ba smras te /
phung po brtag pa'i skabs der de skad bstan pa'i tshul gyis so / /
de bzhin gshegs pa'i khams dang /
dngos po dang /
dngos po med pa dang /
mtshan nyid kyi gzhi dang /
mtshan nyid kyi ngo bo nyid du yongs su brtags pa ngo bo nyid med pa nyid du bstan pa'i phyir /
nam mkha'i mtshan nyid snga rol na / /
nam mkha' cung zad yod ma yin / /
zhes bya ba la sogs pa der /
ji ltar nam mkha' la sogs pa khams drug po dag yongs su brtags na dngos po yang ma yin /
dngos po med pa yang ma yin /
mtshan nyid kyi gzhi yang ma yin /
mtshan nyid kyang ma yin pas dngos po la sogs pa'i ngo bo nyid med pa'i phyir ngo bo nyid med pa nyid du bstan pa dang /
de bzhin du de bzhin gshegs pa rnam par shes pa'i khams la sogs pa'i bdag nyid du brtags pa yang yongs su brtags na dngos po yang ma yin /
dngos po med pa yang ma yin /
mtshan nyid kyi gzhi yang ma yin /
mtshan nyid kyang ma yin pas dngos po dang /
dngos po med pa dang /
mtshan nyid kyi gzhi dang /
mtshan nyid kyi ngo bo nyid med pa'i phyir /
ngo bo nyid med pa nyid do zhes bya ba smras te /
khams brtag pa'i skabs der de skad bstan pa'i tshul gyis so / /
de bzhin gshegs pa skye mched kyi ngo bo nyid du yongs su brtags pa ngo bo nyid med pa nyid du bstan pa'i phyir /
ji ltar skye mched brtag par skye mched rnams ngo bo nyid med pa nyid du bstan pa de las ma gtogs pa'i lta ba po la sogs pa yod pa ma yin pa de bzhin du skye mched kyi bdag nyid kyi de bzhin gshegs pa yang ngo bo nyid med pa nyid yin pas de bzhin gshegs pa ngo bo nyid med pa nyid do zhes bya ba smras te /
skye mched brtag pa'i skabs der de skad bstan pa'i tshul gyis so / /
de bzhin gshegs pa gcig pa nyid dang /
gzhan nyid la sogs pa'i ngo bo nyid la sogs pa de bzhin du yongs su brtags pa ngo bo nyid med pa nyid du bstan pa'i phyir ji ltar me dang bud shing brtag par gcig pa nyid dang /
gzhan nyid dang /
brjod par bya ba ma yin pa nyid bkag pas de dag ngo bo nyid med pa nyid yin pa de bzhin du shes pa'i mtshan nyid de bzhin gshegs pa dang /
shes bya dang sangs rgyas kyi yon tan 'dus pa'i mtshan nyid dang /
de bzhin gshegs pa 'dus pa can dang /
chos kyi dbyings kyi de bzhin gshegs pa dag kyang gcig pa nyid dang /
gzhan nyid dang /
brjod par bya ba ma yin pa'i ngo bo nyid med pas de bzhin gshegs pa'i ngo bo nyid med pa nyid do zhes bya ba smras te /
me dang bud shing brtag par de skad bstan pa'i tshul gyis so / /
de bzhin gshegs pa rgyu dang 'bras bu la sogs pa'i ngo bo nyid yongs su brtag pa ngo bo nyid med pa nyid du bstan pa'i phyir /
skye ba med pa'i rab tu byed par skye ba la sogs pa bkag pa'i phyir dang /
song ba dang /
ma song ba brtag pa'i rab tu byed par song ba dang /
ma song ba la sogs pa bkag pa'i phyir skye ba la sogs pa'i ngo bo nyid med pa nyid yin pas de bzhin gshegs pa ngo bo nyid med pa nyid do zhes bya ba smras te /
rab tu byed pa de dag rgyu dang 'bras bu dang /
skye ba dang /
'gro ba la sogs pa'i bya ba dgag pa ji skad bstan pa'i tshul gyis so / /
de bzhin gshegs pa ji lta bar 'gro ba 'di yang ngo bo nyid med do zhes bya bas ni /
de bzhin gshegs pa dngos nyid med / /
'gro 'di ngo bo nyid med do / /
zhes bya ba'i skabs bsdu ba bstan to / /
de lta bas na mthun pa'i phyogs med pa'i phyir gtan tshigs kyi don ma grub pa nyid dang /
'gal ba nyid do zhes bya ba ni skabs kyi mjug bsdu ba yin te /
pha rol po dag don dam par gzugs la sogs pa dngos po rnams ngo bo nyid yod pa nyid du bsgrub pa'i mthun pa'i phyogs kyi dpe de bzhin gshegs pa'i sku bzhin no zhes bya ba de ngo bo nyid yod pa nyid du ma grub pas mthun pa'i phyogs med pa'i phyir pha rol po dag gi gtan tshigs dngos po yin pa'i phyir zhes bya ba de don dam par ni ma grub pa nyid la /
kun rdzob tu ni 'gal ba nyid do / /
de la 'dir rab tu byed pa'i don ni pha rol pos rab tu byed pa'i dang por smras pa'i bsgrub pa'i skyon brjod pas de bzhin gshegs pa'i chos kyi sku bstan pa yin no zhes bya ba ni mjug bsdu ba dang /
tshad ma'i 'bras bu yin te /
de bzhin gshegs pa brtag pa'i rab tu byed pa nyi shu gnyis pa'i skabs 'dir rab tu byed pa'i don tshad ma'i 'bras bur blta ba ni rab tu byed pa 'di'i dang por mdo sde pa dang /
bye brag tu smra ba dag gis don dam par gzugs la sogs pa dngos po rnams ngo bo nyid yod pa kho na yin te /
dngos po yin pa'i phyir dper na de bzhin gshegs pa'i sku bzhin no zhes bya ba smras pa'i dpe de bzhin gshegs pa nyid ngo bo nyid med pa nyid du brjod pas de bzhin gshegs pa'i chos kyi sku bstan pa yin te /
'di ltar phung po dang /
khams dang /
skye mched dang /
mtshan nyid dang /
mtshan nyid kyi gzhi dang /
rgyu dang 'bras bu dang /
dngos po dang /
dngos po med pa dang /
gcig pa nyid dang /
gzhan nyid la sogs pa'i ngo bo nyid du yongs su brtags pa'i rnam pa de dag thams cad chos kyi sku la yod pa ma yin pas de dag yongs su brtsal ba nyid kyis de bzhin gshegs pa'i chos kyi sku grub pa yin no / /
de ltar yang 'phags pa bden pa pos bstan pa'i le'u las btsun pa sha ra dwa ti'i bu gzugs mthong ba ni de bzhin gshegs pa mthong ba ma yin no / /
rnam par shes pa'i bar du mthong ba ni de bzhin gshegs pa mthong ba ma yin no / /
sa'i khams mthong ba ni de bzhin gshegs pa mthong ba ma yin no / /
rlung gi khams kyi bar du mthong ba ni de bzhin gshegs pa mthong ba ma yin no / /
bdag mthong ba ni de bzhin gshegs pa mthong ba ma yin no / /
sems can dang /
srog dang /
gso ba dang /
skyes bu dang /
gang zag mthong ba de ni de bzhin gshegs pa mthong ba ma yin no / /
ngar 'dzin pa mthong ba ni de bzhin gshegs pa mthong ba ma yin no / /
nga yir 'dzin pa mthong ba ni de bzhin gshegs pa mthong ba ma yin no / /
mtshan ma mthong ba ni de bzhin gshegs pa mthong ba ma yin te /
btsun pa sha ra dwa ti'i bu 'di ltar mtshan ma rnams ma mthong ba gang yin pa de ni de bzhin gshegs pa mthong ba yin no / /
mngon par zhen pa med pa mthong ba ni de bzhin gshegs pa mthong ba ma yin no / /
dngos po med pa mthong ba ni de bzhin gshegs pa mthong ba ma yin no / /
yang dag pa'i mtha' mthong ba ni de bzhin gshegs pa mthong ba ma yin no zhes ji skad gsungs pa lta bu ste /
de'i phyir /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bya ba la sogs pa ngag gis de bzhin gshegs pa sun phyung ba ma yin gyi /
de bzhin gshegs pa'i chos kyi sku don dam pa dang /
gzugs kyi sku kun rdzob pa dag don dam par ngo bo nyid med pa nyid gsal ba'i don gyi dbang gis de bzhin gshegs pa'i chos kyi sku dmigs su med pa zhes bya ba bstan pa yin no / /
de bzhin gshegs pa'i chos kyi sku bstan pa 'di la yon tan ji yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir 'phags pa lang kar gshegs pa'i mdo las /
blo gros chen po rtag pa ma yin pa dang /
mi rtag pa ma yin pa dang /
'bras bu ma yin pa dang /
rgyu ma yin pa dang /
'dus byas ma yin pa dang /
'dus ma byas ma yin pa dang /
blo ma yin pa dang /
rtogs par bya ba ma yin pa dang /
mtshan nyid kyi gzhi ma yin pa dang /
mtshan nyid ma yin pa dang /
phung po rnams ma yin pa dang /
phung po rnams las gzhan ma yin pa dang /
brjod pa ma yin pa dang /
brjod par bya ba ma yin pa dang /
gcig pa nyid dang /
gzhan nyid dang /
gnyi ga dang 'brel pa ma yin pa dang /
gang dmigs su med pa de ni spros pa thams cad las 'das pa'o / /
gang spros pa thams cad las 'das pa de ni de bzhin gshegs pa'o zhes bya ba'i bar du gsungs pa de dag grub pa yin no / /
de bzhin du 'phags pa de bzhin gshegs pa'i gsang ba bstan pa'i mdo las /
zhi ba'i blo gros de bzhin gshegs pa'i sku ni zhes bya ba la sogs pas de bzhin gshegs pa'i chos kyi sku'i mtshan nyid rnam pa dgu dang /
gzugs kyi sku'i mtshan nyid rnam pa lnga dang /
gsung rab kyi sku'i mtshan nyid gcig dang /
sku gnyi ga'i mtshan nyid rnam pa bzhi dang /
chos kyi sku'i mtshan nyid gzhan rnam pa drug bstan te /
de la chos kyi sku'i mtshan nyid rnam pa dgu la /
nam mkha'i sku zhes bya ba ni shes bya la ye shes kyi mthu thogs pa med pa bstan te /
ji ltar nam mkhas dngos po thams cad la khyab pa de ltar chos kyi sku'i rgyu las byung ba'i ye shes kyis shes bya thams cad la khyab pa'i phyir ro / /
mi mnyam pa dang mnyam pa'i sku zhes bya bas ni de bzhin gshegs pa thams cad kyi sku dang mnyam pa bstan te /
de bzhin gshegs pa'i yon tan rnams ni de bzhin gshegs pa ma yin pa gzhan la med pas de dag dang mi mnyam pa'i de bzhin gshegs pa rnams dpe nyid du nye bar gzhag nas gzhan dang mi mnyam pa'i de bzhin gshegs pa rnams dang mnyam par bstan te /
dper na /
snyan dngags kyi mtshan nyid las de dang mthun pa'i phyogs gzhan med pa la de nyid dper gzhag pa 'di lta ste /
sgra sgrogs kyi bu dang rangs byed kyi bu'i g.yul sprad pa ni sgra sgrogs kyi bu dang rangs byed kyi bu'i g.yul nyid 'dra'o zhes bya ba lta bu 'am /
yang na de bzhin gshegs pa 'od dpag med la sogs pa'i chos kyi sku 'gro ba gzhan dang mi mnyam pa de dang 'dir mnyam pas mi mnyam pa dang mnyam pa'o / /
yang na mi mnyam pa ni gang dag phan 'dogs pa dang /
gnod pa byed pa la rjes su chags pa dang /
khong khro ba dag ste /
de dag sku 'di la mnyam pas mi mnyam pa dang mnyam pa'o / /
yang na ni dmigs pa'i mtshan nyid ni dmigs pa'i mtshan nyid gzhan dang phan tshun mnyam pa yin gyi /
stong pa nyid du dmigs pa ni de dag dang mi mnyam te /
mi mnyam pa des mnyam par gyur pa'i sku ni mi mnyam pa dang mnyam pa'o / /
'jig rten thams cad las khyad par du 'phags pa'i sku zhes bya bas ni yon tan mchog tu gyur pa nyid bstan te /
gang yon tan mchog tu gyur cing lhag pa de nyid 'jig rten na khyad par du 'phags pa zhes brjod pa'i phyir ro / /
sems can thams cad de bzhin nyid kyi rjes su zhugs pa'i sku zhes bya bas ni sems can thams cad de bzhin gshegs pa'i snying po yin par bstan te /
'di ltar chos kyi sku stong pa nyid kyi mtshan nyid ni sems can thams cad la rjes su zhugs pa'i phyir ro / /
dpe med pa'i sku zhes bya bas ni yon tan rnams kyi gong na lhag pa gzhan med pa nyid bstan te /
'di ltar yon tan gyis lhag pa dpe nyid du byed kyi /
dma' ba dpe nyid du mi byed de /
dper na bu mo'i bzhin zla ba 'dra'o zhes bya ba lta bu'o / /
'dra ba med pa'i sku zhes bya bas ni de'i yon tan rnams gzhan la med par bstan te /
'di ltar yon tan mnyam pa la 'dra ba zhes brjod pa'i phyir ro / /
rnam par dag pa'i sku zhes bya ba ni 'dzin pa'i rnam par rtog pa med par bstan te /
'di ltar gang la ngar 'dzin pa'i rnam par rtog pa med pa de rnam par dag par 'dod pa'i phyir ro / /
dri ma med pa'i sku zhes bya bas ni gzung ba'i rnam par rtog pa med par bstan te /
'di ltar gang la nga yir 'dzin pa'i rnam par rtog pa med cing phyi rol gyi yun mi dmigs pa de dri ma med par 'dod pa'i phyir ro / /
kun nas nyon mongs pa can ma yin pa'i sku zhes bya bas ni gzung ba dang /
'dzin pa'i rnam par rtog pa gnyi ga med par bstan te /
'di ltar nyon mongs pa dang nyon mongs par bya ba dag yod na kun nas nyon mongs par 'gyur gyi /
stong pa nyid du ro gcig pas de gnyis med na kun nas nyon mongs pa can du mi 'gyur ba'i phyir te /
re zhig de dag gis ni de bzhin gshegs pa'i chos kyi sku'i mtshan nyid rnam pa dgu bstan to / /
gzugs kyi sku'i mtshan nyid rnam pa lnga la /
rang bzhin gyis 'od gsal ba'i sku zhes bya bas ni sgo nga las skye ba'i skye gnas dri mas ma gos pa nyid bstan to / /
rang bzhin gyis ma skyes pa'i sku zhes bya bas ni mngal nas skye ba'i skye gnas kyis ma bsdus pa nyid bstan to / /
rang bzhin gyis ma byung ba'i sku zhes bya bas ni drod gsher las skye ba'i skye gnas su ma gtogs pa nyid bstan to / /
sems dang /
yid dang /
rnam par shes pa dang ma 'dres pa'i sku zhes bya bas ni /
nyon mongs pa'i rgyu ni rdzus te skye ba'i skye gnas med pa nyid du bstan to / /
sgyu ma dang /
smig rgyu dang /
chu zla'i ngo bo nyid kyi sku zhes bya ba ni sngon gyi smon lam gyi shugs dang /
bsod nams dang ye shes la sogs pa'i rkyen las byung ba sprul pa'i sku'i ngo bo nyid bstan te /
de dag ni de bzhin gshegs pa'i gzugs kyi sku'i mtshan nyid rnam pa lnga yin no / /
gsung rab kyi sku'i mtshan nyid rnam pa gcig ni /
stong pa nyid dang /
mtshan ma med pa dang /
smon pa med pas nges par 'byung ba'i sku zhes bya bas bstan te /
des ni rnam par thar pa gsum la sogs pa bstan pa'i mtshan nyid kyis gsung rab kyi sku bstan par shes par bya'o / /
sku gnyi ga'i mtshan nyid rnam pa bzhi la /
phyogs bcu'i nam mkhas khyab pa'i sku zhes bya bas ni chos kyi sku'i stong pa nyid kyi mtshan nyid kyang bstan la /
gzugs kyi sku'i rdzu 'phrul rnam par ston pa yang bstan to / /
sems can thams cad la snyoms pa'i sku zhes bya bas ni sku de gnyis nyid kyis sems can la phan 'dogs pa la sems snyoms pa nyid bstan to / /
mtha' yas mu med pa'i sku zhes bya bas ni sku de gnyis nyid kyis 'khor bar gdul ba'i dbang gis sku nye bar ston pa nyid bstan to / /
g.yo ba med pa dang rlom sems med pa'i sku zhes bya bas ni sku de gnyis nyid bdag dang gzhan gyi rlom sems dang bral zhing gdul ba dpag tu med pa rnams kyi don las mi g.yo ba nyid bstan te /
de dag ni sku gnyi ga'i mtshan nyid rnam pa bzhi yin no / /
chos kyi sku'i mtshan nyid gzhan rnam pa drug la /
mi gnas pas gnas pa las mi g.yo ba thob pa'i sku zhes bya bas ni lung mi dmigs pa'i mtshan nyid bstan to / /
gzugs dang /
tshor ba dang /
'du shes dang /
'du byed rnams dang /
rnam par shes pa'i ngo bo nyid ma yin pa'i sku zhes bya bas ni phung po lnga po dag dang mtshan nyid mi 'dra ba bstan to / /
sa dang chu dang me dang rlung gis rab tu phye ba ma yin pa'i sku zhes bya bas ni 'byung ba las gyur pa'i mtshan nyid ma yin par bstan to / /
'byung ba ma yin pa dang /
'byung ba ma yin pa ma yin pa dang /
'byung ba chen pos rab tu phye ba ma yin pa'i sku zhes bya bas ni 'byung ba'i ngo bo nyid ma yin par bstan to / /
yang dag pa ma yin pa dang /
yang dag pa ma yin pa ma yin pa'i chos 'jig rten thams cad dang mi mthun pa'i sku zhes bya bas ni las dang nyon mongs pa dang /
skye ba'i mtshan nyid ma yin par bstan to / /
mig las ma byung ba dang /
rna ba la mi brten pa dang /
snas rnam par shes par bya ba ma yin pa dang /
lces rab tu phye ba ma yin pa dang /
lus dang ldan pa ma yin pa'i sku zhes bya bas ni rang bzhin gyi sku'i ngo bo nyid bstan to / /
de dag la sogs pa'i de bzhin gshegs pa'i sku dang /
gsung dang /
thugs kyi gsang ba bstan pa de dag kyang grub pa yin no / /
de bzhin du 'phags pa sgo mtha' yas pas grub pa'i gzungs las /
sangs rgyas rjes su dran pa 'ba' zhig sgom par byed de /
de bzhin gshegs pa'i gzugs las mi mthong ba dang /
gzugs ma yin pa dang /
mtshan dang /
dpe byad dang /
tshul khrims dang /
ting nge 'dzin dang /
shes rab dang /
rnam par grol ba dang /
rnam par grol ba'i ye shes mthong ba dang /
dus dang /
rus dang /
rigs dang /
skye ba dang /
'khor dang /
bdag nyid kyi rnam pa dang /
gzhan gyi rnam pa las mi mthong ba de ni sangs rgyas rjes su dran pa'o zhes bya ba la sogs pa gsungs pa de dag kyang grub pa yin te /
ji skad smos pa'i rnam par rtog pa de dag dang bral ba ni sangs rgyas rjes su dran pa yin no zhes bya ba'i tha tshig go / /
de bzhin du 'phags pa sangs rgyas thams cad kyi yul la 'jug pa ye shes snang ba'i rgyan gyi mdo las /
de bzhin gshegs pa rtag tu skye med chos / /
chos rnams thams cad bde bar gshegs dang 'dra / /
mtshan mar 'dzin pa byis pa'i blo can rnams / /
'jig rten dag na med pa'i chos la spyod / /
de bzhin gshegs pa zag med dge ba yin / /
chos kyi gzugs brnyan lta bur gyur pa ste / /
'di la de nyid de bzhin gshegs med kyang / /
'jig rten kun du gzugs brnyan kun nas snang / /
zhes bya ba la sogs pa de bzhin gshegs pa'i sku bden pa gnyis kyi tshul du bstan pa de dag kyang grub pa nyid yin no / /
de bzhin du 'phags pa lang kar gshegs pa'i mdo las /
phung po brten pa'i rdzogs sangs rgyas / /
gang gis gang du mthong ba med / /
gang gis gang du gang ma mthong / /
de ni ji ltar bstan par bya / /
zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni de bzhin gshegs pa'i chos kyi sku bstan pa 'di'i yon tan dang khungs yin te /
de dag bstan bcos 'dis rnam par bshad par bya ba'i yul nyid du bstan pa yang /
slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba /
dbu ma rtsa ba'i 'grel pa shes rab sgron ma las /
de bzhin gshegs pa brtag pa zhes bya ba ste /
rab tu byed pa nyi shu gnyis pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
bam po bdun cu gsum pa /
da ni de bzhin du stong pa nyid kyi mi mthun pa'i phyogs kyi khyad par dgag pas phyin ci log ngo bo nyid med pa nyid du bstan pa'i don gyi dbang gis rab tu byed pa nyi shu gsum pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bcas pa mdzad pas 'dir yang bstan bcos mdzad pas sngar ji ltar dam bca' ba de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni sngar bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol bar byed pa'i phyogs te /
'di lta ste /
don dam par dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos don dam par dngos po rnams ngo bo nyid yod pa nyid du bsgrub pa'i phyogs kyi khyad par 'og nas /
'dod chags zhe sdang gti mug rnams / /
kun du rtog las 'byung bar gsungs / /
sdug dang mi sdug phyin ci log /
brten pa nyid las kun du 'byung / /
zhes bya bas don dam par phung po la sogs pa dag ngo bo nyid yod pa kho na yin te /
rgyu la brten nas 'byung ba'i phyir dper na 'dod chags la sogs pa bzhin no / /
zhes bya ba la sogs pa bsgrub pa 'byung ba dag yin no / /
de dgag pas zhes bya ba ni de dgag pa'i dbang du byas nas rab tu byed pa nyi shu gsum pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
phyin ci log ngo bo nyid med pa nyid du bstan pa'i don gyi dbang gis rab tu byed pa nyi shu gsum pa brtsam mo zhes bya ba smras te /
phyin ci log brtag pa'i rab tu byed pa nyi shu gsum pa'i gzhung 'og nas 'byung ba 'di'i don ni phyin ci log ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
phyin ci log ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'dir 'grel pa byed pas rab tu byed pa'i mtshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa /
'dod chags zhe sdang gti mug rnams / /
kun du rtog las 'byung bar gsungs / /
bstan bcos las so zhes bya ba smras te /
lung las 'dod chags la sogs pa ni yang dag pa ma yin pa'i kun du rtog pa las 'byung bar gsungs so / /
de nyid bye brag tu bshad pa bstan pa'i phyir /
'dod chags dang /
zhe sdang dang /
gti mug de dag kyang go rims bzhin du /
sdug dang mi sdug phyin ci log /
brten pa nyid las kun du 'byung / /
zhes bya ba smras te /
sdug pa'i phyin ci log la brten pa nyid las 'dod chags kun du 'byung la /
mi sdug pa'i phyin ci log la brten pa nyid las zhe sdang kun du 'byung /
gnyi ga'i phyin ci log la brten pa nyid las gti mug kun du 'byung bar sbyar ro / /
nyid las zhes bya ba'i sgra ni nges par gzung ba'i don te /
sdug pa dang /
mi sdug pa'i phyin ci log la brten pa nyid las kun du 'byung gi ma brten par mi 'byung ngo zhes nges par gzung gi /
sdug pa dang mi sdug pa'i phyin ci log nyid la brten nas zhes bya bar ni nges par mi gzung ste /
de dag skye ba'i rkyen tshul bzhin ma yin pa yid la byed pa la sogs pa dag kyang yod pa'i phyir ro zhes bya bas ni nyid ces bya ba'i sgra brten pa nyid las zhes bya bar sbyar gyi /
phyin ci log nyid la zhes bya bar mi sbyar ba'i sgra bsgrub pa bstan to / /
de ltar na de ni chos mthun pa'i dpe'i tshig yin te zhes bya bas ni 'dod chags la sogs pa rgyu la brten nas 'byung bas ngo bo nyid yod pa de ni 'dir don dam par phung po la sogs pa dag rgyu la brten nas 'byung bas ngo bo nyid yod par bsgrub pa'i chos mthun pa'i dpe'i tshig yin par bstan to / /
'o na dam bcas pa dang gtan tshigs dag gang yin zhe na /
de'i phyir /
bsgrub par bya ba chos dang /
sgrub pa'i chos kyi dbang gis dpe bstan pas yan lag lhag ma dag mngon no zhes bya ba smras te /
bsgrub par bya ba chos don dam par phung po la sogs pa dag ngo bo nyid yod pa kho na yin te zhes bya ba dang /
sgrub pa'i chos rgyu la brten nas 'byung ba'i phyir zhes bya ba'i dbang gis dpe 'dod chags la sogs pa rgyu la brten nas 'byung bas don dam par ngo bo nyid yod pa dag bstan pas dam bcas pa dang /
gtan tshigs kyi yan lag lhag ma dag mngon no / /
de ni de'i rjes su dpag pa bstan pa'i phyir /
de'i phyir rjes su dpag pa ni don dam par phung po la sogs pa dag ngo bo nyid yod pa kho na yin te /
rgyu la brten nas 'byung ba'i phyir dper na 'dod chags la sogs pa bzhin no / /
gang ngo bo nyid med pa de ni rgyu la brten nas mi 'byung ste /
dper na nam mkha'i me tog bzhin no / /
phung po la sogs pa dag ni rang rang gi rgyu la brten nas 'byung bas de'i phyir gtan tshigs ji skad smos pa'i mthus don dam par phung po la sogs pa dag ngo bo nyid yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na nam mkha'i me tog la sogs pa lta bu gang rgyu la brten nas mi 'byung ba de ni ngo bo nyid yod pa ma yin gyi /
'dod chags la sogs pa ni rgyu la brten nas 'byung ba'i phyir don dam par ngo bo nyid yod pa kho na yin pas de bzhin du phung po la sogs pa dag kyang rgyu la brten nas 'byung ba'i phyir don dam par ngo bo nyid yod pa kho na yin no zhes zer ro / /
stong pa nyid kyi mi mthun pa'i phyogs kyi khyad par de dgag pas phyin ci log ngo bo nyid med pa nyid du bstan pa'i phyir de skad ces zer ba de'i lan du 'grel pa byed pa nyid kyis /
'dir bshad pa /
gang dag sdug dang mi sdug pa'i / /
phyin ci log la brten 'byung ba / /
'dod chags la sogs pa nyon mongs pa khyed kyi dpe nyid du bstan pa dag go zhes bya ba smras te /
des ni pha rol po dag gi dpe mi 'grub par sun dbyung ba'i phyogs su bstan to / /
de dag ngo bo nyid las med / /
gang gi phyir sngar bstan pa'i tshul gyis so zhes bya bas ni 'dod chags la sogs pa de dag rgyu la brten nas 'byung ba'i phyir ngo bo nyid las med par dam bca' ba bstan te /
gang gi phyir rgyu dang rkyen gzhan gyi dngos po la brten nas gdags par bya ba gang yin pa ni bdag gi ngo bo nyid las med do zhes sngar bstan pa'i tshul gyis de dag ngo bo nyid las med par dam bca'o / /
de phyir nyon mongs yang dag med / /
yang dag par zhes bya ba ni don dam par zhes bya ba'i tha tshig go zhes bya bas ni mjug bsdu ba bstan te /
de ltar gang gi phyir 'dod chags la sogs pa de dag sdug pa la sogs pa la brten nas 'byung bas ngo bo nyid med pa de'i phyir nyon mongs pa rnams don dam par ngo bo nyid med pa nyid yin no / /
de'i phyir bsgrub pa dpe ma tshang ba'i skyon yod do zhes bya bas ni tshad ma'i 'bras bu yin te /
des ni pha rol po dag gi dpe 'dod chags la sogs pa bzhin no zhes bya ba de ma grub par bstan to / /
tha snyad pa'i dper rtog na ni bsgrub par bya ba chos ma tshang ba nyid kyi lan gdab dka' ste /
don dam par nyon mongs pa rnams ngo bo nyid med pa'i phyir ro zhes bya bas ni pha rol po dag gi dpe de tha snyad par grub na ni bsgrub par bya ba chos don dam par phung po la sogs pa dag ngo bo nyid yod pa kho na yin te zhes bya ba de dpe la med pa nyid kyi lan gdab dka' ste /
don dam par nyon mongs pa rnams ngo bo nyid med pa'i phyir 'gal ba nyid du bstan to / /
tha snyad pa'i ngo bo nyid yod pa nyid du bsgrub na ni grub pa la sgrub pa yin no zhes bya bas ni pha rol po dag gi dpe des phung po la sogs pa dag la tha snyad pa'i ngo bo nyid yod pa nyid du bsgrub na ni de ltar dbu ma pa la yang grub zin pas grub pa la sgrub pa'i skyon chags pa yin par bstan to / /
yang gzhan yang zhes bya ba la sogs pas ni 'dod chags la sogs pa nyon mongs pa rnams kyi rten bdag ces bya ba yod na ni de la brten pa nyon mongs pa rnams kyang yod par 'gyur ba zhig na /
bdag de med pas nyon mongs pa rnams kyang yod par mi 'grub pa nyid do zhes ston to / /
de'i phyir /
bdag gi yod nyid med nyid ni / /
zhes bya ba smras te /
'dod chags la sogs pa nyon mongs pa rnams kyi rten bdag ces bya ba'i yod pa nyid dang /
med pa nyid ces tha snyad gdags pa'o / /
de 'grub pa med par bstan pa'i phyir /
don dam pa dang kun rdzob kyi tshul la ltos pas /
ji lta bur yang 'grub pa med ces bya ba smras so / /
de nyid bstan pa'i phyir /
yang zhes bya ba'i sgras ni nges par gzung ba'i don de /
'grub pa med pa nyid do zhes bya ba'o zhes bya ba smras te /
don dam pa'i tshul la ltos pas yod pa nyid du 'grub pa med pa nyid la kun rdzob kyi tshul la ltos pas med pa nyid du 'grub pa med pa nyid de gzhi ma grub pa'i phyir ro zhes bya bar sbyar ro / /
de ltar /
bdag de nyon mongs rnams kyi ni / /
yod nyid med nyid ji ltar 'grub / /
mi 'grub pa nyid do zhes bya ba'i tshig gi don te zhes bya bas ni de ltar 'dod chags la sogs pa nyon mongs pa rnams kyi brten bdag de yod pa nyid dang med pa nyid du 'grub pa med pa nyid yin na de la brten pa nyon mongs pa rnams kyi yod pa nyid dang /
med pa ji ltar 'grub ste /
mi 'grub pa nyid do zhes bstan to / /
de nyid kyi 'thad pa bstan pa'i phyir /
brten pa ni rten yod na yod par 'gyur ba'i phyir ro zhes bya bar dgongs so zhes bya ba smras te /
brten pa nyon mongs pa rnams ni rten bdag yod na yod par 'gyur ba'i phyir 'dir rten bdag yod par ma grub pas de la brten pa nyon mongs pa rnams kyang yod par mi 'grub pa nyid do zhes bya bar dgongs so / /
don de nyid gsal bar bya ba'i phyir 'di bshad de zhes bya ba la sogs pas ni 'dod chags la sogs pa nyon mongs pa de dag kyang rten bdag ces bya ba 'ga' zhig la brten nas 'byung ba yin na de dag gi rten de yang 'grub pa yod pa ma yin no / /
gal te de dag gi rten bdag ces bya ba 'ga' yang med na /
de la brten pa nyon mongs pa rnams zhes bya ba ci zhig yod de nyon mongs pa chung zad kyang yod pa ma yin pas pha rol po dag gi dpe ma grub pas don dam par phung po la sogs pa dag ngo bo nyid yod pa kho na yin te zhes sgrub par 'dod pa'i don grub pa med do zhes ston to / /
de'i phyir /
nyon mongs de dag 'ga' las 'byung / /
de'i yon tan yin pa'i phyir dang de'i longs spyad par bya ba yin pa'i phyir ro zhes bya ba smras te /
'dod chags la sogs pa nyon mongs pa de dag kyang rten bdag ces bya ba 'ga' zhig la brten nas 'byung ba yin te /
nyon mongs pa rnams ni bdag de'i yon tan dang /
longs spyod par bya ba yin pa'i phyir ro / /
de yang 'grub pa yod ma yin / /
zhes bya bas ni de dag gi rten bdag de yang 'grub pa yod pa ma yin par bstan to / /
ji ltar zhe na /
de ltar bdag brtag pa'i rab tu byed pa nyid du brtags zin to zhes bya bas ni bdag de ji ltar 'grub pa yod pa ma yin zhe na /
de ltar ni sngar nye bar len pa po dang /
nye bar len pa brtag pa'i rab tu byed pa nyid du brtags zin to zhes bstan to / /
de ltar na 'dis ni nyon mongs pa rnams kyi chos ni rten med pa yin par bstan to zhes bya bas ni nyon mongs pa rnams yod pa ma yin par sgrub pa'i chos gtan tshigs ni rten bdag med pa yin par bstan to / /
de nyid kyi rjes su dpag pa bstan pa'i phyir /
de'i phyir rjes su dpag pa ni don dam par 'dod chags la sogs pa dag yod pa ma yin te /
de dag gi rten med pa'i phyir dper na mo gsham gyi bu'i sngo bsangs nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu'i sngo bsangs nyid ni de'i rten mo gsham gyi bu nyid med pa'i phyir yod pa ma yin pa de bzhin du 'dod chags la sogs pa nyon mongs pa dag kyang de dag gi rten bdag med pa'i phyir yod pa ma yin no / /
rang gi sde pa dag na re bdag med du zin kyang sems kyi nyon mongs pa rnams so zhes 'brel pa 'grub ste /
nyon mongs pa rnams ni sems de'i chos yin pa'i phyir bdag med par smra ba rnams la gtan tshigs kyi don ma grub pa nyid do zhes zer ro zhes bya bas ni rang gi sde pa dag na re 'dod chags la sogs pa nyon mongs pa rnams kyi rten bdag med du zin kyang de dag gi rten sems yod pa'i phyir nyon mongs pa rnams sems kyi chos yin par 'grub pas bdag med par smra ba rnams la dbu ma pa'i gtan tshigs de dag gi rten med pa'i phyir zhes bya ba'i don ma grub pa nyid do zhes zer ba'i tshig yin no / /
de'i lan du 'dir 'grel pa byed pa nyid kyis gtan tshigs kyi don ma grub pa nyid ma yin te /
sems kyi skye ba bkag pa'i phyir dang /
rnam par shes pa'i ngo bo nyid bsal ba'i phyir dang /
de rdzas su yod pa nyid bkag pas /
sems ma grub pa'i phyir ro zhes bya ba smras te /
rkyen brtag pa dang /
phung po brtag pa la sogs pa'i rab tu byed par sems kyi skye ba dang /
ngo bo nyid dang /
rdzas su yod pa nyid bkag pas sems ma grub pa'i phyir kho bo'i gtan tshigs kyi don ma grub pa nyid ma yin no / /
gang dag yod par smra ba dag na re 'di ltar kho bo cag ni gcig la gcig med pas dngos po'i mtshan nyid med par smra ba yin pas nyon mongs pa rnams yod pa ma yin no zhes bya ba de grub pas sems las byung ba rnams la dngos po rnams kyi ngo bo nyid med pa dang 'brel pa yang ma grub par 'gyur ro zhes zer ro zhes bya bas ni gcig la gcig med par smra ba dngos po rnams kyi ngo bo nyid yod par 'dod pa dag na re dper na bum pa la snam bu med la /
snam bu la yang bum pa med pas gcig la gcig med pa'i phyir ngo bo nyid med pa zhes bya ba'i bum pa dang /
snam bu'i ngo bo nyid ni so so na yod pa de bzhin du sems la yang nyon mongs pa rnams med la /
nyon mongs pa rnams la yang sems med pas gcig la gcig med pa'i phyir ngo bo nyid med pas zhes bya ba'i sems dang nyon mongs pa rnams kyi ngo bo nyid ni so so na yod pas 'dod chags la sogs pa nyon mongs pa rnams yod par 'grub po zhes zer ba'i tshig yin no / /
de'i lan du 'grel pa byed pa nyid kyis de dag gi phyir 'di bshad de /
khyed bum pa dang snam bu dag la de las gzhan pa'i dngos po'i mtshan nyid med par 'dod pa gang yin pa de'i dngos po dang dngos po med par snang ba'i blo skye ba'i rgyu yin pa'i phyir dngos po 'am /
dngos po med pa zhig yin grang na zhes bya ba la sogs pa smras te /
khyed gcig la gcig med pas dngos po med par 'dod pa gang yin pa de ni dngos po dang dngos po med par snang ba'i blo skye ba'i rgyu yin pa'i phyir dngos po 'am dngos po med pa zhig yin grangs na /
brtag pa gnyi ga ltar mi 'thad par ston to / /
de la re zhig brtag pa dang po mi 'thad par bstan pa'i phyir /
de la gal te dngos po yin na ni dam bcas pa nyams so zhes bya ba smras te /
sngar gcig la gcig med pas dngos po med do zhes dam bcas pa la da dngos por smra ba'i phyir ro / /
brtag pa gnyis pa mi 'thad par bstan pa'i phyir /
ji ste dngos po med pa yin na ni 'o na des na bum pa 'di'i sngo ba nyid dang dmar ba nyid 'di'o zhes bya ba'i 'brel pa med pa'i phyir tha snyad med par 'gyur bas de'i phyir bshad pa gal te 'ga' med ji zhig yod rten bum pa'am /
snam bu 'ga' zhig med par brten pa sngo ba nyid dam /
dmar ba nyid ji zhig yod par 'dod ces bya ba smras te /
dngos po med pa yin na de'i 'di'o zhes bya ba'i 'brel pa med pa'i phyir nyon mongs pa rnams yod par mi 'grub po / /
de nyid bstan pa'i phyir /
nyon mongs 'ga' yang yod ma yin / /
mo gsham gyi bu la sogs pa'i mtshan nyid dngos po med pa la zhes bya bar dgongs so zhes bya ba smras te /
rten sems med par brten pa nyon mongs pa rnams yod pa ma yin no zhes bya ba'i tha tshig go / /
de ltar ni mi 'dod pas de'i phyir yod pa ma yin pa dpe nyid du mi rung bas 'dod pa'i don grub pa med do zhes bya ba ni mjug bsdu ba dang tshad ma'i 'bras bu yin te /
rten sems med par brten pa nyon mongs pa rnams yod par mi 'dod pas de'i phyir nyon mongs pa yod pa ma yin pa dpe nyid du mi rung bas /
pha rol po dag na re don dam par phung po la sogs pa dag ngo bo nyid yod pa kho na yin te /
rgyu la brten nas 'byung ba'i phyir dper na 'dod chags la sogs pa bzhin no zhes zer ba'i 'dod pa'i don grub pa med do / /
rang gi sde pa rnams kyi phyir yang 'di bshad par bya ste zhes bya ba la sogs pas ni ji ltar sngar de bzhin gshegs pa brtag pa'i skabs su /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bya bas de bzhin gshegs pa phyogs su byas te /
de bzhin gshegs pa phung po rnams la rnam pa lngas btsal na dmigs su med par bstan pa de bzhin du 'dir yang nyon mongs pa rnams phyogs su byas te /
nyon mongs pa can la rnam pa lngas btsal na dmigs su med pa dang /
nyon mongs pa can phyogs su byas te /
nyon mongs pa rnams la rnam pa lngas btsal na dmigs su med par ston to / /
de la re zhig nyon mongs pa rnams phyogs su byas te /
nyon mongs pa can la rnam pa lngas btsal na dmigs su med par bstan pa'i phyir /
rang lus lta bzhin nyon mongs rnams / /
rang zhes bya ba ni bdag dang bdag gi'o / /
lus zhes bya ba ni ming dang gzugs nye bar bstsags pa'i rnam grangs so / /
rang gi lus la lta ba zhes bya ba ni rang gi lus la dmigs pa'i nyon mongs pa can gyi lta ba'o / /
rang gi lus la lta ba bzhin zhes bya ba na rang gi lus la lta ba dang 'dra ba ste /
ji ltar /
sku min sku las gzhan ma yin / /
de la sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bya ba bzhin du nyon mongs pa rnams kyang de dang 'dra'o / /
nyon mongs pa rnams zhes bya ba ni gnod pa'i don gyis nyon mongs par byed pa dag go / /
nyon mongs can la rnam lngar med / /
nyon mongs can gyi sems la ste / /
nyon mongs pa rnams ni nyon mongs pa can ma yin te /
de las gzhan ma yin pa nyid bkag pa'i phyir dang /
bsreg pa dang sreg pa dag gcig pa nyid du thal bar 'gyur ba'i phyir ro / /
nyon mongs pa rnams ni nyon mongs pa can las gzhan pa yang ma yin te /
snga ma bzhin du de las gzhan nyid bkag pa'i phyir dang /
nyon mongs pa rnams med par yang nyon mongs pa can nyid du thal bar 'gyur ba'i phyir ro / /
nyon mongs pa rnams nyon mongs pa can dag la med cing nyon mongs pa can yang nyon mongs pa rnams la med la /
nyon mongs pa rnams nyon mongs pa can dang ldan pa yang ma yin te /
gzhan nyid med pa kho na'i phyir ro / /
de ltar nyon mongs pa rnams nyon mongs pa can la rnam pa lngar med do zhes bya ba smras so / /
da ni nyon mongs pa can phyogs su byas te /
nyon mongs pa rnams la rnam pa lngas btsal na dmigs su med par bstan pa'i phyir /
rang lus lta bzhin nyon mongs can / /
nyon mongs pa la rnam lngar med / /
nyon mongs pa can nyon mongs pa rnams la rnam pa lngar med pa yang de bzhin du sbyar bar bya'o zhes bya ba smras so / /
de la nyon mongs pa rnams med pa'i phyir dpe la bsgrub par bya ba chos ma tshang ba nyid kyi skyon yod do zhes bya bas ni pha rol po dag gis don dam par phung po la sogs pa dag ngo bo nyid yod pa kho na yin te /
rgyu la brten nas 'byung ba'i phyir /
dper na 'dod chags la sogs pa bzhin no zhes smras pa'i dpe de la bsgrub par bya ba chos ngo bo nyid yod pa kho na yin te zhes bya ba ma tshang ba nyid kyi skyon yod par bstan to / /
yang gzhan yang gang gi tshe kho bo cag gi phyogs la /
sdug dang mi sdug phyin ci log /
ngo bo nyid las yod min pa / /
de'i tshe /
sdug dang mi sdug phyin ci log /
brten nas nyon mongs gang dag yin / /
'byung ba zhes bya ba'i tshig gi lhag ma'o zhes bya bas ni phyin ci log rnams ngo bo nyid las yod pa ma yin pas /
phyin ci log gi rgyu la brten nas 'dod chags la sogs pa nyon mongs pa rnams 'byung bar mi 'gyur bar bstan to / /
de'i phyir don dam par nyon mongs pa rnams kyi chos ni bstan nas 'byung ba ma yin pas dpe la sgrub pa'i chos ma tshang ba nyid kyi skyon yod do zhes bya bas ni pha rol po dag gis don dam pa phung po la sogs pa dag ngo bo nyid yod pa kho na yin te /
rgyu la brten nas 'byung ba'i phyir dper na 'dod chags la sogs pa bzhin no zhes smras pa'i dpe de la sgrub pa'i chos rgyu la brten nas 'byung ba'i phyir zhes bya ba ma tshang ba nyid kyi skyon yod par bstan to / /
rang gi sde pa dag yang phyir zlog par byed de zhes bya ba la sogs pas ni rang gi sde pa dag gzugs la sogs pa yul drug po dag ni 'dod chags la sogs pa nyon mongs pa rnams skye ba'i gzhi yin pas de dag la brten nas nyon mongs pa rnams 'byung bar 'grub pas dpe la bsgrub par bya ba dang /
sgrub pa'i chos ma tshang ba'i skyon med do zhes zer ba'i tshig ston to / /
de nyid bstan pa'i phyir /
gzugs sgra ro dang reg pa dang /
dri dang chos dag rnam drug ni / /
rnam pa drug go /
de dag ci yin zhe na gzhi ste /
'di la gnas pas gzhi ste /
de dag las 'byung ngo zhes bya ba'i tha tshig go zhes bya ba smras so / /
gzugs la sogs pa'i nges pa'i tshig bstan pa'i phyir /
gzugs zhes bya ba ni gzugs su rung ba'o / /
sgra zhes bya ba ni bsgrag tu rung ba'o / /
dri zhes bya ba ni snam du rung ba'o / /
ro zhes bya ba ni myang du rung ba'o / /
reg pa zhes bya ba ni reg byar rung ba'o / /
chos bdag ces bya ba ni rang gi mtshan nyid 'dzin pa'i phyir ro zhes bya ba smras so / /
de dag gi gzhi yin par bstan pa'i phyir /
rnam pa drug po de dag gang gi gzhi yin zhe na /
'dod chags dang ni zhe sdang dang / /
gti mug gis ni rnam par rtag /
ces bya ba smras so / /
'dod chags la sogs pa'i tshig bstan pa'i phyir /
'dod chags ni chags par byed pa ste /
lhag par chags pa'o / /
zhe sdang ni sdang bar byed pa ste /
sems can rnams la kun nas mnar sems skyed pa'o / /
gti mug ni rmongs par byed pa ste mi shes pa'o zhes bya ba smras so / /
'dis ni phyin ci log gi chos ni gzhi yod pa yin par bstan to zhes bya bas ni /
tshig le'ur byas pa snga ma 'dis ni phyin ci log la brten nas 'dod chags la sogs pa kun du 'byung bar sgrub pa'i chos gtan tshigs ni de dag skye ba'i gzhi yul drug po dag yod par bstan to / /
de'i rjes su dpag pa bstan pa'i phyir /
de'i phyir rjes su dpag pa ni don dam par sdug pa dang mi sdug pa'i phyin ci log gang dag la brten nas 'byung ba'i 'dod chags la sogs pa dag ni yod pa kho na yin te /
de dag gi gzhi yod pa'i phyir ro / /
'di na gang don dam par yod pa ma yin pa de la ni gzhi med de /
dper na long ba'i mig gi rnam par shes pa bzhin no / /
'dod chags la sogs pa dag la ni gzhi phyin ci log dag tu rnam par brtags pa gang dag yin pa dag yod pas de'i phyir gtan tshigs ji skad smos pa'i mthus phyin ci log dag yod pas de dag la brten nas nyon mongs pa rnams 'byung bar 'grub pas dpe'i skyon med do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na long ba'i mig gi rnam par shes pa lta bu gang yod pa ma yin pa de la ni gzhi med kyi /
'dod chags la sogs pa dag la ni gzhi phyin ci log dag tu rnam par brtag pa'i yul dag yod pas de'i phyir 'dod chags la sogs pa dag ni yod pa kho na yin pas kho bo cag gi dpe la bsgrub par bya ba dang /
sgrub pa'i chos ma tshang ba'i skyon med do zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gzugs sgra ro dang reg pa dang /
dri dang chos dag 'ba' zhig pa / /
'ba' zhig pa zhes bya ba ni ngo bo nyid med pa ste /
ngo bo nyid kyi dri tsam gyis kyang ma bsgos pa dag yin no zhes bya ba la sogs pa smras te /
des ni pha rol po dag gi gtan tshigs de dag gi gzhi yod pa'i phyir ro zhes bya ba'i don ma grub pa nyid du ston te /
'di ltar don dam par gzugs la sogs pa dag ngo bo nyid med pa 'ba' zhig pa yin pa'i phyir ro / /
'o na tha snyad du gzugs la sogs pa phyin ci log tu brtag pa dag la brten nas 'dod chags la sogs pa kun du 'byung bar mi 'gyur ram zhe na /
de'i phyir tha snyad kyi bden pa la skur pa 'debs pa yang ma yin te /
'di ltar /
gzugs la sogs pa de dag ni / /
dri za'i grong khyer lta bu dang / /
smig rgyu rmi lam 'dra ba yin / /
zhes bya ba smras te /
tha snyad kyi bden par gzugs la sogs pa dri za'i grong khyer dang /
smig rgyu dang /
rmi lam lta bu de dag la brten nas phyin ci log tu 'khrul pa rnams la 'dod chags la sogs pa mi 'byung ba yang ma yin no / /
dpe gsum po de dag gi yul gyi khyad par bstan pa'i phyir /
dri za'i grong khyer lta bu zhes bya ba ni /
yul dang /
dus nges pa dang /
rgyu nges pa med par dmigs par bya ba nyid dang chos mthun pa'i phyir ro / /
smig rgyu 'dra ba zhes bya ba ni ngo bo nyid stong pa nyid yin yang de la mngon par zhen pas yongs su tshol ba'i phyir rkyen gyi dngos por nye bar 'gro ba dang chos mthun pa'i phyir ro / /
rmi lam 'dra ba zhes bya ba ni ngo bo nyid med pa nyid yin yang re zhig par 'dod pas rgyu dang 'bras bu sgrub pa'i dngos por nye bar 'gro ba dang chos mthun pa'i phyir ro zhes bya ba smras so / /
da ni don dam par de dag la brten nas 'dod chags la sogs pa 'byung bar mi 'gyur bas pha rol po dag gi gtan tshigs de dag gi gzhi yod pa'i phyir ro zhes bya ba de ma grub pa dang /
'gal ba nyid du bstan pa'i phyir gang gi phyir rnam pa de lta bu'i gzugs la sogs pa /
sgyu ma'i skyes bu lta bu dang /
log par snang ba dang chos mthun pa'i phyir ro / /
gzugs brnyan 'dra ba de dag la / /
byed pa po'i bya ba la mi ltos par skye ba nyid dang chos mthun pa'i phyir ro / /
de'i phyir /
sdug pa dang ni mi sdug pa / /
'byung bar yang ni ga la 'gyur / /
zhes bya ba smras te /
'byung bar mi 'gyur ba nyid de / /
don dam pa pa'i ngo bo nyid stong pa'i phyir ro zhes bya bar dgongs so zhes bya ba smras so / /
de'i phyir don dam par gzhi ma grub pa'i phyir gtan tshigs kyi don ma grub pa nyid dang don 'gal ba nyid do zhes bya ba ni mjug bsdu ba dang /
tshad ma'i 'bras bu yin te /
pha rol po dag gi gtan tshigs de dag gi gzhi yod pa'i phyir ro zhes bya ba de don dam par ni ma grub pa nyid la /
kun rdzob tu ni 'gal ba nyid kyi skyon yod do / /
gzhan yang zhes bya ba la sogs pas ni sdug pa gang la brten nas mi sdug pa mi sdug par gdags par bya ba'i sdug pa de mi sdug pa la ma ltos par yod pa ma yin pas de'i phyir sdug pa 'thad pa ma yin pa dang /
mi sdug pa gang la brten nas sdug pa sdug par gdags par bya ba'i mi sdug pa de sdug pa la ma ltos par yod pa ma yin pas de'i phyir mi sdug pa 'thad pa ma yin par bsgrub pa rnam pa gnyis ston to / /
de la re shig bsgrub pa dang po bstan pa'i phyir sdug pa /
gang la brten nas mi sdug pa / /
mi sdug pa zhes bya bar 'gyur ba'o / /
mi sdug par ni gdags bya ba / /
mi sdug pa gang 'di ni mi sdug pa'i zhes mi sdug pa'i ngo bo nyid du 'o bu cag gis gdags par bya ba'o / /
sdug pa ma ltos yod min pas / /
sdug pa de mi sdug pa la ma ltos par sdug pa'i bdag nyid du yod pa ma yin pas zhes bya ba'i tha tshig go / /
de'i phyir sdug pa 'thad ma yin / /
mi sdug pa med pa'i phyir sdug pa yang de la ma ltos par sdug pa nyid du mi 'gyur ba nyid kyi phyir ro zhes bya bar dgongs so zhes bya ba smras so / /
bsgrub pa gnyis pa bstan pa'i phyir / /
de bzhin du mi sdug pa gang la brten nas sdug pa ni /
sdug pa zhes bya bar rab tu 'grub pa'o / /
sdug pa zhes ni gdags bya ba / /
sdug pa gang 'di ni sdug pa'o zhes sdug pa'i ngo bo nyid du 'o bu cag gis gdags par bya ba'o / /
mi sdug ma ltos yod min pas / /
mi sdug pa de sdug pa la ma ltos par mi sdug pa'i bdag nyid du grub pa med pas so / /
de phyir mi sdug 'thad ma yin / /
gang gi phyir de ltar sdug pa yod pa ma yin pa de'i phyir mi sdug pa yang sdug pa de la ma ltos par mi sdug pa nyid du mi 'gyur ba nyid kyi phyir ro zhes bya bar dgongs so zhes bya ba smras so / /
da ni de ltar sdug pa yod pa ma yin pas 'dod chags 'byung bar mi 'gyur la /
mi sdug pa yod pa ma yin pas zhe sdang 'byung bar mi 'gyur zhing /
de gnyis ka yod pa ma yin pas gti mug 'byung bar mi 'gyur ro zhes mjug bsdu ba bstan pa'i phyir /
de'i phyir de ltar /
sdug pa yod pa ma yin na / /
'dod chags 'byung bar ga la 'gyur / /
mi sdug yod pa ma yin na / /
zhe sdang 'byung bar ga la 'gyur / /
de dag med pa'i phyir gti mug kyang med de /
de dag med pa kho nas de yang yod pa ma yin par grub po zhes bya ba smras so / /
de dag brjod na skyon med pa ma yin pas de'i phyir gtan tshigs kyi skyon ji skad bstan pa ldog pa med do zhes bya ba ni tshad ma'i 'bras bu yin no / /
'dir smras pa /
don dam par sdug pa dang /
mi sdug pa'i phyin ci log dag ni yod pa kho na yin te /
bcom ldan 'das kyis mdo sde las gsungs pa'i phyir ro / /
bcom ldan 'das kyis gang mdo sde las gsungs pa de ni yod de /
dper na bdag med pa nyid bzhin no / /
mdo sde las mi rtag pa la rtag pa dang /
bdag med pa la bdag dang /
sdug bsngal ba la bde ba dang /
mi sdug pa la sdug par 'dzin pa ni phyin ci log go zhes gsungs pa de dag yod pas /
de'i phyir don dam par sdug pa dang mi sdug pa'i phyin ci log dag ni yod pa kho na yin no zhes bya ba ni rang gi sde pa dag bcom ldan 'das kyis mdo sde las phyin ci log yod par gsungs pa'i gtan tshigs dang bdag med pa nyid yod par gsungs pa'i dpes don dam par sdug pa dang mi sdug pa'i phyin ci log dag yod pa kho na yin te zhes zer ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mthun pa'i phyogs kyi dpe dang /
nye bar sbyar ba'i sbyor ba dang mjug bsdu ba yin par go rims bzhin du sbyar te /
dper na bcom ldan 'das kyis mdo sde las bdag med pa nyid du gsungs pa ni yod pa kho na yin pa de bzhin du bcom ldan 'das kyis mdo sde las phyin ci log dag gsungs pa de dag kyang yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis /
'dir bshad pa gal te 'ga' zhig log par bsgrub pa yod na tha snyad pa'i sdug pa dang /
mi sdug pa'i phyin ci log dag sgrub pa la ni sgrub pa 'di rung ngo / /
don dam par ni mi rung ngo zhes bya ba smras te /
gal te tha snyad du yang phyin ci log dag med do zhes 'ga' zhig log par sgrub pa yod na /
de dag la tha snyad pa'i sdug pa dang mi sdug pa'i phyin ci log dag sgrub pa la ni khyed kyi gtan tshigs dang dpe'i sgrub pa 'di rung ngo / /
kho bo cag dbu ma pa don dam par phyin ci log dag ngo bo nyid med pa nyid du sgrub pa la ni khyed kyi gtan tshigs dang dpe'i sgrub pa 'di mi rung ste /
don dam par de dag mi 'grub pa'i phyir ro / /
de la re zhig don dam par pha rol po dag gi dpe bcom ldan 'das kyis gang mdo sde las gsungs pa ni yod de /
dper na bdag med pa nyid bzhin no zhes bya ba de ni mi rung bar bstan pa'i phyir /
sangs rgyas rnams kyis bdag dang ni / /
bdag med gang yang med par gsungs / /
zhes bya ba der lan btab zin pas /
bdag med pa nyid ma grub pa'i phyir dpe med do zhes bya ba smras te /
sngar bdag dang chos brtag pa'i skabs su de skad bstan pas so / /
don dam par pha rol po dag gi gtan tshigs bcom ldan 'das kyis mdo sde las gsungs pa'i phyir ro zhes bya ba de mi rung bar bstan pa'i phyir /
gtan tshigs kyang med de /
don dam par mdo sde las phyin ci log dag yod par khas ma blangs pa'i phyir ro zhes bya ba smras te /
kho bo cag dbu ma pas so / /
'dir phyin ci log ni rnam pa gnyis te /
'khor ba dang mya ngan las 'das pa dang rjes su mthun pas so / /
de la 'khor ba dang rjes su mthun pa ni 'di lta ste mi rtag pa la rtag pa zhes bya ba la sogs pa'o / /
mya ngan las 'das pa dang rjes su mthun pa ni 'di lta ste mi rtag pa la mi rtag pa zhes bya ba la sogs pa'o / /
de gnyi ga yang phyin ci log ste /
rnam par mi rtog pa'i ye shes thob pas spang bar bya ba yin te /
de'i mi mthun pa'i phyogs yin pa'i phyir ro zhes bya bas ni de gnyi ga yang kun rdzob tu phyin ci log yin par kho bo cag dbu ma pa yang 'dod do zhes bstan to / /
gal te mi rtag pa la sogs pa la mi rtag pa la sogs par lta ba ni phyin ci ma log pa'i phyir phyin ci log nyid yin par mi rigs so zhe na zhes bya ba ni pha rol po dag na re 'khor ba dang rjes su mthun pa'i phyin ci log bzhi ni kun rdzob tu yang phyin ci log nyid yin par rigs na mya ngan las 'das pa dang rjes su mthun pa dag ji ltar kun rdzob tu phyin ci log nyid yin par rigs zhes zer ba'i tshig yin no / /
de'i lan du 'grel pa byed pa nyid kyis /
phyin ci log ces bya ba de'i don ni gang yin zhes brtag pa smras so / /
de'i lan du pha rol po dag na re /
gal te mi rtag pa la rtag go zhes log par lta ba'i don to zhe na zhes bya ba ni pha rol po dag na re 'khor ba dang rjes su mthun pa'i phyin ci log bzhi po dag phyin ci log ces bya ba'i don yin no zhes zer ba'i tshig yin no / /
de'i lan du 'dir 'grel pa byed pa nyid kyis /
gal te mi rtag pa la rtag pa zhes bya ba la sogs par 'dzin na de lta na dngos po stong pa la rtag pa yod pa ma yin pas /
de dag kyang kun rdzob tu 'khor ba dang rjes su mthun pa'i phyin ci log nyid yin par bstan pa'i phyir /
de'i phyir bshad pa /
gal te mi rtag rtag pa zhes / /
mi rtag pa rtag pa nyid kyis stong pa la rtag pa zhes so / /
de ltar 'dzin pa log yin na / /
de ltar shes pa phyin ci log gi don la dmigs pa'i phyir phyin ci log yin na'o zhes bya ba smras te /
des ni pha rol po dag 'dod pa'i gzhung bsnan pa bstan to / /
da ni dbu ma pa nyid kyis de kun rdzob tu 'khor ba dang rjes su mthun pa'i phyin ci log nyid yin par bstan pa'i phyir de ltar na /
stong la rtag pa yod min pas / /
'dzin pa ji ltar log min pas / /
stong pa la rtag pa nyid kyang ngo bo nyid kyis stong pa'i phyir stong pa la rtag par 'dzin pa ji ltar phyin ci log ma yin te /
de ni phyin ci log nyid yin no zhes bya ba'i tha tshig gi don te /
dper na gal te khams gsum pa las 'dod chags dang bral na ji ltar grol ba ma yin no zhes bya ba bzhin no zhes bya ba smras so / /
ji ltar don dam par stong pa la rtag pa nyid kyang ngo bo nyid kyis stong par 'dod ce na /
sngar bstan pa'i tshul gyis ma skyes pa'i phyir dper na mya ngan las 'das pa bzhin no zhes bya bas ni /
stong la rtag pa yod min pas / /
'dzin pa ji ltar log ma yin / /
zhes bya ba'i 'thad pa bstan te /
re zhig de dag gis ni gal te mi rtag pa la rtag pa zhes bya ba la sogs par 'dzin na de dag kun rdzob tu 'khor ba dang rjes su mthun pa'i phyin ci log nyid yin par bstan te /
da ni gal te mi rtag pa la mi rtag pa zhes bya ba la sogs par 'dzin na de lta na dngos po stong pa la mi rtag pa yod pa ma yin pas de dag kyang kun rdzob tu mya ngan las 'das pa dang rjes su mthun pa'i phyin ci log nyid yin par bstan pa'i phyir /
yang na /
gal te mi rtag mi rtag ces / /
mi rtag pa mi rtag pa nyid kyis stong pa la mi rtag pa zhes so / /
de ltar 'dzin pa log min na / /
de ltar shes pa phyin ci log gi don la dmigs pa ma yin pa'i phyir phyin ci log ma yin na'o zhes bya ba smras te /
des kyang pha rol po dag 'dod pa'i gzhung bsnan pa bstan to / /
da ni dbu ma pa nyid kyis de kun rdzob tu mya ngan las 'das pa dang rjes su mthun pa'i phyin ci log nyid yin par bstan pa'i phyir /
de lta na /
stong la mi rtag yod min pas / /
'dzin pa ji ltar log ma yin / /
stong pa la mi rtag pa nyid kyang ngo bo nyid kyis stong pa'i phyir stong pa la mi rtag par 'dzin pa yang ji ltar phyin ci log ma yin te /
de yang phyin ci log nyid yin no zhes bya ba'i tshig gi don te /
de'i chos ni rnam par rtog pa nyid yin pa'i phyir dper na rtag par 'dzin pa bzhin no zhes bya ba'i tha tshig go zhes bya ba smras so / /
de ltar na 'dir glags yod pa'i tshig yin pa'i phyir pha rol po'i dam bcas pa'i don las bzlog pa'i tshig gi don mngon te /
dper na gal te bum pa byas pa mi rtag na sgra byas pa yang ci'i phyir mi rtag par mi 'gyur zhes bya ba bzhin no zhes bya bas ni /
stong la mi rtag yod min pas / /
'dzin pa ji ltar log ma yin / /
zhes bya ba'i 'thad pa bstan to / /
da ni mi rtag pa la mi rtag go zhes bya ba la sogs par 'dzin pa de dag rnam par rtog pa nyid yin pa'i phyir mya ngan las 'das pa dang rjes su mthun pa'i phyin ci log nyid yin pa'i rjes su dpag pa bstan pa'i phyir /
'dir sbyor ba'i tshig ni don dam par gzugs mi rtag go zhes bya bar shes pa de ni phyin ci log yin te /
rnam par rtog pa nyid yin pa'i phyir dper na gzugs rtag go zhes bya bar shes pa bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs mi rtag pa la rtag go zhes bya bar shes pa de rnam par rtog pa nyid yin pa'i phyir 'khor ba dang rjes su mthun pa'i phyin ci log yin pa de bzhin du gzugs mi rtag pa la mi rtag go zhes bya bar shes pa de yang rnam par rtog pa nyid yin pa'i phyir mya ngan las 'das pa dang rjes su mthun pa'i phyin ci log nyid yin no / /
gal te 'du byed rnams stong ngo zhes bya bar shes pa rnam par rtog pa dang bcas pa dag gis ma nges pa nyid do zhe na zhes bya ba ni pha rol po dag dbu ma pa'i gtan tshigs rnam par rtog pa nyid yin pa'i phyir zhes bya ba de ma nges pa nyid do zhes zer ba'i tshig yin te /
'di na 'du byed rnams stong ngo zhes bya bar shes pa rnam par rtog pa dang bcas pa dag rnam par rtog pa nyid yin yang phyin ci log ma yin par mthong bas des na ci re zhig rnam par rtog pa nyid yin pa'i phyir /
dper na gzugs rtag go zhes bya bar shes pa bzhin gzugs mi rtag go zhes bya bar shes pa de phyin ci log yin par 'gyur ram /
'on te rnam par rtog pa nyid yin pa'i phyir dper na 'du byed rnams stong ngo zhes bya bar shes pa rnam par rtog pa dang bcas pa dag bzhin du gzugs mi rtag go zhes bya bar shes pa de phyin ci log ma yin par 'gyur ba ma nges pa nyid do zhes zer ro / /
de'i lan du 'grel pa byed pa nyid kyis /
de yang phyin ci log yin pa'i phyir skyon med do zhes bya ba smras te /
'du byed rnams stong ngo zhes bya bar shes pa rnam par rtog pa dang bcas pa de yang kun rdzob tu mya ngan las 'das pa dang rjes su mthun pa'i phyin ci log yin pa'i phyir mi mthun pa'i phyogs med pas kho bo'i gtan tshigs ma nges pa nyid kyi skyon med do / /
gal te de lta na stong pa nyid kyi ye shes kyang thar pa thob par byed pa ma yin te phyin ci log yin pa'i phyir /
dper na nang gi skye mched rnams kyi yul la bde ba la sogs par shes pa bzhin no zhe na zhes bya ba ni /
pha rol po dag na re /
gal te de ltar gzugs mi rtag go zhes bya bar shes pa dang /
'du byed rnams stong ngo zhes bya bar shes pa rnam par rtog pa dang bcas pa de dag phyin ci log yin na de ltar na rnal 'byor pa rnams kyi stong pa nyid kyi dpe shes kyang phyin ci log yin pa'i phyir thar pa thob par byed pa ma yin pa'i skyon du 'gyur ro zhes zer ba'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nang gi skye mched rnams kyi yul gzugs la sogs pa la bde ba la sogs par shes pa ni phyin ci log yin pa'i phyir thar pa thob par byed pa ma yin pa de bzhin du rnal 'byor pa rnams kyi stong pa nyid kyi ye shes kyang phyin ci log yin pa'i phyir thar pa thob par byed pa ma yin pa'i skyon du 'gyur ro zhes zer ro / /
de'i lan du 'grel pa byed pa nyid kyis /
'dir dam bcas pa de'i don gang yin zhes bya bas thar pa thob par byed pa ma yin te zhes dam bcas pa de'i don gang yin zhes brtag pa smras so / /
gal te mig stong par shes pa thar pa thob par byed pa ma yin no zhe na ni grub pa la sgrub pa yin te /
thar pa ni rnam par mi rtog pa'i ye shes kyis 'thob pa yin pa'i phyir ro zhes bya bas ni gal te pha rol po dag gi dam bcas pa de'i don rnal 'byor pa rnams kyi thos pa dang bsams pa las byung ba'i shes pa rnam par rtog pa dang bcas pas mig la sogs pa stong par shes pa de thar pa thob par byed pa ma yin no zhe na ni /
grub pa la sgrub pa yin te /
'di ltar kho bo cag gi phyogs la yang thar pa ni rnam par mi rtog pa'i ye shes kyis 'thob pa yin pa'i phyir /
mig stong par shes pa de ni phyin ci log yin pa'i phyir thar pa thob par byed pa ma yin par grub pa'i phyir ro zhes bstan to / /
ci ste rnam par mi rtog pa'o zhe na ni de'i phyin ci log gi shes pa nyid yin par ma grub pa'i phyir gtan tshigs kyi don ma grub pa nyid do zhes bya bas ni /
gal te pha rol po dag gi dam bcas pa de'i don rnal 'byor pa rnams kyi bsgoms pa las byung ba'i shes pa rnam par mi rtog pa de thar pa thob par byed pa ma yin no zhe na ni /
pha rol po dag gi gtan tshigs phyin ci log yin pa'i phyir zhes bya ba de'i don ma grub pa nyid de /
rnal 'byor pa rnams kyi bsgoms pa las byung ba'i shes pa rnam par mi rtog pa de phyin ci log gi shes pa nyid yin par ma grub pa'i phyir ro zhes bstan to / /
gal te stong pa nyid kyi ye shes rnam par mi rtog pa yang thar pa thob par byed pa ma yin te /
rnam par mi rtog pa'i phyir dper na byis pa'i mig gi rnam par shes pa bzhin no zhe na zhes bya ba ni pha rol po dag rnal 'byor pa rnams kyi bsgoms pa las byung ba'i shes pa rnam par mi rtog pa de yang rnam par mi rtog pa'i phyir so so'i skye bo rnams kyi mig gi rnam par shes pa bzhin pas thar pa thob par byed pa ma yin no zhes skyon 'dogs pa'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na byis pa'i mig gi rnam par shes pa ni rnam par mi rtog pa'i phyir thar pa thob par byed pa ma yin pa de bzhin du rnal 'byor pa rnams kyi bsgoms pa las byung ba stong pa nyid kyi ye shes rnam par mi rtog pa yang rnam par mi rtog pa'i phyir thar pa thob par byed pa ma yin no zhes zer ro / /
de'i lan du 'grel pa byed pa nyid kyis /
rang la gtan tshigs kyi don ma nges pa nyid do / /
'gog pa shes pa bsgoms pa las byung ba dag gis ma nges pa nyid yin pa'i phyir ro zhes bya ba la sogs pa smras te /
'di na khyed kyi 'gog pa shes pa bsgoms pa las byung ba dag rnam par mi rtog pa yang yin la /
thar pa thob par byed pa yang yin par mthong bas des ni ci re zhig rnam par mi rtog pa'i phyir /
dper na byis pa'i mig gi rnam par shes pa bzhin du rnal 'byor pa rnams kyis bsgoms pa las byung ba stong pa nyid kyi ye shes rnam par mi rtog pa de thar pa thob par byed pa ma yin par 'gyur ram /
'on te rnam par mi rtog pa'i phyir dper na khyed kyi 'gog pa shes pa bsgoms pa las byung ba dag bzhin du rnal 'byor pa rnams kyi bsgoms pa las byung ba stong pa nyid kyi ye shes rnam par mi rtog pa de thar pa thob par byed pa yin pa ma nges pas khyed kyi gtan tshigs rnam par mi rtog pa'i phyir zhes bya ba de'i don rang la ma nges pa nyid yin pas mi rung ngo / /
rang la gtan tshigs kyi don ma grub pa nyid kyang yin te /
stong pa nyid kyi ye shes kyang ngo bo nyid rnam par rtog pas rnam par rtog pa yin pa'i phyir ro zhes bya bas ni pha rol po dag gi gtan tshigs rnam par mi rtog pa'i phyir zhes bya ba de'i don rang la ma grub pa nyid du ston te /
'di ltar rnal 'byor pa rnams kyi bsgoms pa las byung ba stong pa nyid kyi ye shes kyang shes pa'i ngo bo nyid kyis rnam par rtog pa yin pa'i phyir sems pa med pa dag ltar rnam par mi rtog pa nyid du khyed rang la ma grub pa'i phyir ro / /
rjes su dpag pas kyang mi gnod de /
rang la dpe med pa nyid kyi phyir ro zhes bya bas ni pha rol po dag gi rjes su dpag pa stong pa nyid kyi ye shes rnam par mi rtog pa yang thar pa thob par byed pa ma yin te /
rnam par mi rtog pa'i phyir /
dper na byis pa'i mig gi rnam par shes pa bzhin no zhes bya ba des kyang dbu ma pa la mi gnod de /
'di ltar pha rol po dag gi dpe byis pa'i mig gi rnam par shes pa bzhin no zhes bya ba de yang shes pa'i ngo bo nyid kyi rnam par rtog pa yin pa'i phyir /
pha rol po dag rang la rnam par mi rtog pa nyid du ma grub pas dpe med pa nyid kyi phyir ro zhes bstan to / /
gzhan yang thar pa thob par byed pa ma yin te zhes bya ba de'i don gang yin zhes bya bas ni sngar pha rol po dag gi stong pa nyid kyi ye shes rnam par mi rtog pa yang thar pa thob par byed pa ma yin te zhes dam bcas pa de'i don gang yin zhes gal te gnyis su brtag pa ston to / /
gal te thar pa mi byed pa'o zhe na ni grub pa la sgrub pa yin te /
thar pa ni ma byas pa'i phyir ro zhes bya bas ni gal te pha rol po dag gi dam bcas pa de'i don stong pa nyid kyi ye shes rnam par mi rtog pa des thar pa mi byed pa'i phyir thar pa thob par byed pa ma yin no zhes bya ba yin na ni grub pa la sgrub pa yin te /
'di ltar thar pa ni byas pa ma yin par kho bo cag gi phyogs la yang grub pa'i phyir ro / /
gal te don ji lta ba bzhin du shes pa ma yin no zhe na ni rang la ma nges pa nyid de /
mngon sum gyi blo dag gis ma nges pa'i phyir ro zhes bya bas ni gal te pha rol po dag gi dam bcas pa de'i don stong pa nyid kyi ye shes rnam par mi rtog pa des don mi rtag pa la mi rtag pa ji lta ba bzhin du shes pa ma yin pas de thar pa thob par byed pa ma yin no zhe na ni /
pha rol po dag gi gtan tshigs rnam par mi rtog pa'i phyir zhes bya ba de'i don rang la ma nges pa nyid de /
'di na mngon sum gyi blo dag rnam par mi rtog pa yin yang gzugs la sogs pa'i don ji lta ba bzhin du shes pa yin par mthong bas des na ji re zhig rnam par mi rtog pa'i phyir dper na byis pa'i mig gi rnam par shes pa bzhin du stong pa nyid kyi ye shes rnam par mi rtog pa de yang mi rtag pa la mi rtag par don ji lta ba bzhin du shes pa ma yin par 'gyur ram /
'on te rnam par mi rtog pa'i phyir dper na mngon sum gyi blo dag gi gzugs la sogs pa don ji lta ba bzhin du shes pa bzhin du stong pa nyid kyi ye shes rnam par mi rtog pa des kyang mi rtag pa la mi rtag par don ji lta ba bzhin du shes pa yin par 'gyur ba ma nges pas pha rol po dag gi gtan tshigs rnam par mi rtog pa'i phyir zhes bya ba de'i don rang la ma grub pa nyid yin pas mi rung ngo / /
re zhig de dag gis ni stong pa nyid kyi ye shes thar pa thob par byed pa ma yin no zhes zer ba'i lan gdab pa bstan to / /
da ni rnam par mi rtog pa'i ye shes kyang phyin ci log gi shes pa yin no zhes zer ba'i lan gdab pa bstan pa'i phyir /
'dis ni rnam par mi rtog pa'i ye shes kyang phyin ci log gi shes pa yin te /
rnam par mi rtog pa'i phyir mig gi rnam par shes pa bzhin no zhes zer ba dag la yang lan gdab par rig par bya'o zhes bya ba smras te /
gzhan yang thar pa thob par byed pa ma yin no zhes bya ba de'i don gang yin /
gal te thar pa mi byed pa'o zhe na ni grub pa la sgrub pa yin te /
thar pa ni byas pa ma yin pa'i phyir ro / /
gal te don ji lta ba bzhin du shes pa ma yin no zhe na ni rang la ma nges pa nyid yin te /
mngon sum gyi blo dag gis ma nges pa'i phyir ro zhes bya ba'i gal 'dis ni pha rol po gang dag rnam par mi rtog pa'i ye shes kyang phyin ci log gi shes pa yin te /
rnam par mi rtog pa'i phyir mig gi rnam par shes pa bzhin no zhes zer ba de dag la yang lan gdab par rig par bya'o / /
'di skad bstan te /
phyin ci log gi shes pa yin te zhes bya ba de'i don gang yin /
gal te thar pa mi byed pa'o zhe na ni grub pa la sgrub pa yin te /
thar pa ni byas pa ma yin pa'i phyir ro / /
gal te don ji lta ba bzhin du shes pa ma yin no zhe na ni rang la ma nges pa nyid /
mngon sum gyi blo dag gis ma nges pa'i phyir ro zhes bya bar sbyar ro / /
ci ste mngon sum gyi shes pa rnam par rtog pa dang bcas pas smra ba dag 'di skad ces mngon sum gyi shes pa ni rnam par rtog pa dang bcas pa yin te /
shes pa yin pa'i phyir dang tshad ma yin pa'i phyir dper na rjes su dpag pa'i shes pa bzhin no zhe na zhes bya bas ni mngon sum gyi shes pa rnam par rtog pa dang bcas par smra ba dag mngon sum gyi shes pa yang shes pa yin pa dang /
tshad ma yin pa'i gtan tshigs kyis rjes su dpag pa'i shes pa bzhin du rnam par rtog pa dang bcas par sgrub pa'i tshig yin no / /
de dgag pa'i phyir /
de dag la yang 'di skad ces lhas byin gyi mngon sum gyi blo ni rnam par rtog pa med pa yin te /
mngon sum gyi gzugs kyi yul can yin pa'i phyir dang mig la brten pa'i phyir /
dper na byis pa'i mig gi rnam par shes pa bzhin no zhes brjod par bya'o zhes bya ba smras te /
dper na byis pa'i mig gi rnam par shes pa ni mngon sum gyi gzugs kyi yul can yin pa'i phyir dang /
mig la brten pa'i phyir rnam par rtog pa med pa bzhin du lhas byin gyi mngon sum gyi blo yang de bzhin no / /
de'i phyir tha snyad du ni shes pa de dag gis ma nges pa nyid yin la /
don dam par ni dpe med de rjes su dpag pa la sogs pa shes pa dag kyang rab tu dben pa dang ro gcig pas mtshan nyid gcig pa'i phyir ro zhes bya bas ni pha rol po dag gi gtan tshigs shes pa yin pa'i phyir dang tshad ma yin pa'i phyir zhes bya ba de dag tha snyad du byis pa'i mig gi rnam par shes pa bzhin no zhes bya ba de dag gis ma nges pa nyid yin la /
don dam par ni pha rol po dag gi dpe rjes su dpag pa'i shes pa bzhin no zhes bya ba de ma grub po zhes mjug bsdu ba bstan to / /
zhar la bshad pas chog gi skabs nyid kyi dbang du bya'o zhes bya bas ni kun rdzob tu ji ltar 'khor ba dang rjes su mthun pa'i phyin ci log bzhi po dag phyin ci log nyid yin pa de bzhin du mya ngan las 'das pa dang rjes su mthun pa'i phyin ci log bzhi po dag kyang phyin ci log nyid yin par sgrub pa zhar la bshad pas chog gi /
de ni ji ltar mi rtag pa la rtag pa dang mi rtag pa la 'dzin pa 'khor ba dang mya ngan las 'das pa dang rjes su mthun pa'i phyin ci log yin pa de bzhin du bdag dang /
bde ba dang sdug pa dag la yang de dang 'dra bar bstan pa'i skabs nyid kyi dbang du bya'o / /
de nyid bstan pa'i phyir /
ji ltar mi rtag pa la rtag pa dang mi rtag par 'dzin pa phyin ci log yin pa de bzhin du bdag dang bde ba dang sdug pa dag la /
bdag dang bde ba dang sdug pa dang bdag med pa dang sdug bsngal ba dang /
mi sdug par 'dzin pa dag kyang phyin ci log yin par brjod par bya'o zhes bya ba smras te /
sngar /
gal te mi rtag rtag pa zhes / /
de ltar 'dzin pa log yin na / /
stong la mi rtag yod min pas / /
'dzin pa ji ltar log ma yin / /
gal te mi rtag mi rtag ces / /
de ltar 'dzin pa log min na / /
stong la mi rtag yod min pas / /
'dzin pa ji ltar log ma yin / /
zhes bya bas mi rtag pa la rtag par 'dzin pa ni 'khor ba dang rjes su mthun pa phyin ci log yin la /
mi rtag pa la mi rtag par 'dzin pa ni mya ngan las 'das pa dang rjes su mthun pa'i phyin ci log yin par bstan pa bzhin du lhag ma rnams la yang ci rigs par sbyar bar bya'o / /
gzhan dag gis dam bcas pa'i don sgro btags nas smras pa 'dzin pa ni yod pa kho na yin te /
de 'dzin par byed pa dang /
'dzin pa po dang /
gzung ba dag yod pa'i phyir ro / /
'di na gang yod pa ma yin pa de la de gsum po de dag med de dper na ri bong gi rwa bzhin no / /
phyin ci log tu 'dzin pa la ni shes pa gang gis 'dzin par byed pa dang /
'dzin pa po phung po'i bdag nyid dang /
gzung ba gzugs la sogs pa dag yod pas de'i phyir gtan tshigs ji skad smos pa'i mthus phyin ci log tu 'dzin pa ni yod pa kho na yin no zhes bya ba ni rang gi sde pa dag phyin ci log tu 'dzin pa'i nyon mongs pa dag yod par sngar dam bcas pa de'i don 'dir brda sprod pa pa'i byed pa po'i tshig gi tham lag gis sgro btags nas de dag yod par sgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di ni ri bong gi rwa lta bu gang yod pa ma yin pa la byed pa po dang /
byed pa dang /
las byed pa de ni yod pa ma yin gyi /
phyin ci log tu 'dzin pa'i bya ba la ni gsum yod pas de yang yod pa kho na yin no zhes zer ro / /
de skad ces zer ba de'i lan du 'grel pa byed pa nyid kyis 'dir bshad pa /
gang gis 'dzin dang 'dzin gang dang / /
'dzin pa po dang gang gzung ba / /
thams cad nye bar zhi ba de / /
de phyir 'dzin pa yod ma yin / /
zhes bya ba smras te /
'dis ni phyin ci log tu 'dzin pa'i byed pa dang /
bya ba dang /
byed pa po dang /
las shes pa bzhi po thams cad nye bar zhi bas 'dzin pa'i bya ba yod pa ma yin no zhes ston to / /
de nyid bye brag tu bshad pa bstan pa'i phyir /
gang gis 'dzin par byed pa ni dngos po'i rang dang spyi'i mtshan nyid la dmigs pa'i shes pas so zhes bya ba smras te /
de ni byed pa'o / /
'dzin pa gang yin pa ni sgro 'dogs pa dang skur pa 'debs pa'i bdag nyid yod do zhes bya ba ni bya ba'o / /
'dzin pa po ni ming dang gzugs kyi bdag nyid dam de las gzhan pa bdag go zhes bya ba de ni byed pa po'o / /
gang gzung ba ni gzugs la sogs pa'o zhes bya ba ni las so / /
de dag thams cad nye bar zhi bar bstan pa'i phyir /
de dag ni skabs ji lta ba bzhin du ngo bo nyid stong par bstan zin pas des na 'dzin par byed pa la sogs pa thams cad nye bar zhi ba ste zhes bya ba smras so / /
de'i phyir 'dzin pa'i bya ba yod pa ma yin par bstan pa'i phyir /
de'i phyir 'dzin pa yod ma yin / /
'dzin pa'i bya ba bzhin du byed pa po dang byed pa dang las de dag yod pa nyid du ston pa'i gtan tshigs dang dpe ma grub pa'i phyir ro zhes bya bar dgongs so zhes bya ba smras so / /
da ni de ltar 'dzin pa med pas 'khor ba dang mya ngan las 'das pa dang rjes su mthun pa'i phyin ci log gnyis yod pa ma yin par bstan pa'i phyir /
de'i phyir de ltar /
log pa'am yang dag nyid du ni / /
'dzin pa yod pa ma yin na / /
rtag pa dang mi rtag pa la sogs pa'o zhes bya ba smras so / /
de ltar phyin ci log tu 'dzin pa rnam pa gnyis med pas rnal 'byor pa de dang ldan pa'i phyin ci log can rnam pa gnyis kyang yod pa ma yin par bstan pa'i phyir /
'o na don dam par /
gang la phyin ci log yod cing / /
gang la phyin ci ma log yod / /
rnam par mi rtog pa'i shes rab kyis spyod pa la gnas pa la rtag pa dang mi rtag pa la sogs par shes pa kun du mi 'byung ba'i phyir ro zhes bya bar dgongs so zhes bya ba smras so / /
yang na gang dag 'di skad ces phyin ci log rnams ni yod pa kho na yin te de dang ldan pa yod pa'i phyir ro / /
dper na gdugs dang ldan pa yod na gdugs yod pa de bzhin du phyin ci log dang ldan pa byis pa 'di dag yod pas de'i phyir phyin ci log rnams ni yod pa kho na yin no zhes zer na zhes bya bas ni pha rol po dag phyin ci log dang ldan pa so so'i skye bo rnams yod pa'i gtan tshigs kyis phyin ci log rnams kyang yod par sgrub pa'i tshig yin no / /
de'i lan du 'dir phyin ci log yod pa ma yin pas de dang ldan pa yang yod pa ma yin par bstan pa'i phyir de dag gi phyir 'di bshad de /
log pa'am yang dag nyid du ni / /
'dzin pa yod pa ma yin na / /
rnam pa gnyi ga yang sngar bstan pa'i sgrub pas skye ba la sogs par ma grub pa'i phyir ro / /
de bzhin du /
gang la phyin ci log yod cing / /
gang la phyin ci ma log yod / /
phyin ci log gang la ltos na 'di na phyin ci log dang ldan pa'o / /
'di na phyin ci ma log pa dang ldan pa'o zhes bya ba de dag kyang phyin ci log bzhin du yod pa ma yin te /
gang la phyin ci log yod pa dang /
gang la phyin ci ma log pa yod pa de dag yod pa ma yin pa nyid do zhes bya ba'i tshig gi don to zhes bya ba smras so / /
de'i phyir don dam par gtan tshigs kyi don ma grub pa nyid dang dpe yang med la /
kun rdzob tu ni don 'gal ba nyid kyang yin no zhes bya bas ni mjug bsdu ba dang tshad ma'i 'bras bu yin no / /
yang gzhan yang 'di la phyin ci log dang ldan pa 'di ni phyin ci log dang bcas par 'dod na de yang phyin ci log tu gyur pa'am /
phyin ci log tu ma gyur pa'am /
phyin ci log tu 'gyur bzhin pa zhig yin grang na zhes bya bas ni phyin ci log dang ldan pa'i gang zag ni phyin ci log dang bcas par 'dod na de yang gang zag 'di gsum las gcig yin grang na gsum char yang de yin par mi 'thad do zhes brtag pa rnam pa gsum ston to / /
de la re zhig brtag pa dang po mi 'thad par bstan pa'i phyir /
de la phyin ci log tu gyur pa la /
phyin ci log dag mi srid do / /
de dag dang ldan pa la de dag dang ldan par 'gyur ba don med pa nyid du 'gyur ba'i phyir ro zhes bya ba smras so / /
brtag pa gnyis pa mi 'thad par bstan pa'i phyir /
phyin ci log tu ma gyur la / /
phyin ci log dag mi srid do / /
de dag dang bral ba'i phyir dper na 'phags pa bzhin no zhes bya ba smras so / /
brtag pa gsum pa mi 'thad par bstan pa'i phyir /
phyin ci log tu 'gyur bzhin la phyin ci log dag mi srid do / /
skyon gnyi gar 'gyur ba'i phyir ro zhes bya ba smras so / /
de ltar brtag pa gsum pa mi 'thad pas phyin ci log dang ldan pa'i gang zag yod pa ma yin pa nyid du bstan pa'i phyir /
phyin ci log tu gyur pa dang /
phyin ci log tu ma gyur pa dang phyin ci log tu 'gyur bzhin pa ma gtogs pa'i phyin ci log dang ldan pa'i gang zag mi 'thad pas de'i phyir bshad pa /
khyod nyid phyogs su lhung ba'i blo med par gyis la /
gang la phyin ci log srid pa / /
bdag nyid kyis ni rnam par dpyod / /
phyin ci log dang ldan pa yod pa ma yin pa nyid do zhes bya ba'i tshig gi don to zhes bya ba smras so / /
de'i phyir gtan tshigs dang dpe'i skyon snga ma bzhin no zhes bya ba ni mjug bsdu ba dang tshad ma'i 'bras bu yin no / /
gzhan yang gang gi tshe don dam par ji skad bstan pa'i tshul gyi dbang gis dngos po thams cad skye ba med par bstan pa de'i tshe zhes bya ba la sogs pas ni don dam par phyin ci log rnams skye ba med pas yod pa ma yin pa'i phyir phyin ci log dang ldan pa yang yod pa ma yin par sgrub pa rnam pa gzhan ston to / /
de nyid bstan pa'i phyir /
phyin ci log rnams ma skyes na / /
ji lta bur na yod par 'gyur / /
yod par mi 'gyur ba nyid de ma skyes pa'i phyir ro zhes bya ba'i tshig gi don to / /
phyin ci log rnams skye med na / /
phyin ci log can ga la yod / /
phyin ci log can zhes bya ba ni phyin ci log dang ldan pa zhes bya ba'i tha tshig go zhes bya ba smras so / /
de'i phyir gtan tshigs la sogs pa'i skyon de nyid yod do zhes bya ba ni mjug bsdu ba dang tshad ma'i 'bras bu yin no / /
yang gzhan yang zhes bya ba la sogs pas ni don dam par bdag la sogs pa yod na ni bdag la sogs par shes pa yang phyin ci log ma yin pa zhig na /
don dam par bdag la sogs pa dag yod pa ma yin pas bdag la sogs par shes pa ni 'khor ba dang rjes su mthun pa'i phyin ci log yin par ston to / /
de nyid bstan pa'i phyir /
don dam par /
gal te bdag dang sdug pa dang / /
rtag dang bde ba yod na ni / /
bdag shes sdug shes rtag shes dang / /
bde zhes phyin ci log ma yin / /
shes bya phyin ci log ma yin pa'i phyir ro zhes bya bar dgongs so zhes bya ba smras so / /
'dir bdag shes zhes bya ba la sogs pa'i sgra ni bdag la sogs pa de dag la gnas pa nyid kyi phyir bdag la sogs par shes pa yin par bstan to zhes bya bas ni /
bdag shes zhes bya ba la sogs pa'i sgra ni bdag la sogs pa'i yul la gnas pa'i blo bdag la sogs par 'dzin pa phyin ci log dang ldan pa'i don yin par bstan to / /
de bzhin du zhes bya ba la sogs pas ni don dam par bdag la sogs pa med pas bdag la sogs pa yod pa ma yin pa'i phyir /
bdag med pa la bdag tu lta ba la sogs pa'i phyin ci log dag kyang yod pa ma yin par ston to / /
de nyid bstan pa'i phyir /
don dam par /
gal te bdag dang sdug pa dang / /
rtag dang bde ba med na ni / /
bdag med mi sdug mi rtag dang / /
sdug bsngal yod pa ma yin no / /
bdag med pa la sogs pa'i ngo bo nyid ni bdag la sogs pa bsal bas sam /
de dag la ltos pa bdag med pa nyid la sogs par 'grub pa'i phyir ro zhes bya bar dgongs so zhes bya ba smras so / /
bdag med pa la sogs pa ma grub pa'i phyir gang dag la bdag la sogs par lta ba phyin ci log tu 'gyur te /
'di ltar mi byed na sdong dum la mir mthong ba'i phyin ci log kyang med do zhes bya bas ni don dam par bdag la sogs pa med pas bdag med pa la sogs pa yang yod pa ma yin pas bdag med pa la sogs pa grub pa'i phyir gang dag la bdag la sogs par lta ba'i gzhi med pas bdag la sogs par lta ba'i phyin ci log rnams kyang yod pa ma yin par ston to / /
phyin ci log nyid ma grub pa'i phyir gtan tshigs la sogs pa med pa'i skyon de nyid bzlog dka'o zhes bya ba ni mjug bsdu ba dang tshad ma'i 'bras bu yin no / /
da ni de ltar phyin ci log ngo bo nyid med pa nyid du rtogs pa'i rnal 'byor pa'i nyon mongs pa thams cad nye bar zhi bar 'gyur ba'i phan yon bstan pa'i phyir /
'o na rnal 'byor pa de la de ltar rtag pa dang mi rtag pa la sogs pa'i phyin ci log dang phyin ci log ma yin pa dag ma grub pa'i phyir de dag tu rnam par rtog pa log par gyur pa na yon tan ci zhig 'byung bar 'gyur zhe na /
ji skad bstan pa'i tshul gyis 'bras bu bstan par bzhed pas bshad pa /
de ltar phyin ci log 'gags pas / /
ma rig pa ni 'gag par 'gyur / /
phyin ci log dag gi rgyu yang ma rig pa yin pa'i phyir phyin ci log 'gags pas bdag la sogs par lta ba'i rgyu ma rig pa 'gag par 'gyur ro / /
ma rig 'gag par gyur na ni / /
'du byed la sogs 'gag par 'gyur / /
'du byed la sogs pa zhes bya bar tshig sbyar te /
'du byed dang rnam par shes pa dang ming dang gzugs dang /
skye mched drug dang /
reg pa dang /
tshor ba dang /
sred pa dang /
len pa dang /
srid pa dang /
skye ba dang /
rga shi la sogs pa dag go / /
de'i phyir de ltar ngo bo nyid med pa nyid rtogs pa las nyon mongs pa nye bar zhi ba 'grub po zhes bya ba smras so / /
ngo bo nyid yod par smra ba'i phyogs 'di la nyon mongs pa de dag yod par gyur pa'am /
med par gyur pa yin grang na zhes bya ba la sogs pas ni dngos po rnams ngo bo nyid yod par smra ba'i phyogs la nyon mongs pa rnams kyang yod par gyur pa'am /
med par gyur pa zhig yin grang ste /
de ltar rtog pa dag la nyon mongs pa rnams spong ba mi 'thad pa'i glags yod pa ston to / /
de la re zhig yod par gyur pa la spong ba mi 'thad par bstan pa'i phyir /
des ci 'gyur zhe na /
gal te la la'i nyon mongs pa / /
gang dag ngo bo nyid yod na / /
gang zag yod par gyur pa la la'i zhes ma smos kyang skabs las shes par bya'o zhes bya ba smras te /
des ni pha rol po dag gi gzhung bsnan pa bstan to / /
da ni de dag la nyon mongs pa spong ba mi 'thad pa'i glags yod par bstan pa'i phyir /
ji lta bur na spong bar 'gyur / /
ji ltar spong bar mi 'gyur zhe na /
yod pa su zhig spong bar byed / /
yod par gyur pa ni ngo bo nyid mi 'gyur ba'i phyir ro zhes bya bar dgongs so zhes bya ba smras so / /
da ni med par gyur pa la spong ba mi 'thad par bstan pa'i phyir /
ci ste med par gyur pa ri bong gi rwa lta bu'am /
gcig la gcig med pa'i mtshan nyid lta bu yin na /
de lta na yang /
gal te la la'i nyon mongs pa / /
gang dag ngo bo nyid med na / /
'dir yang /
gang zag med par gyur pa la la'i zhes ma smos kyang skabs las shes par bya'o zhes bya ba smras te /
des kyang pha rol po dag gi gzhung bsnan pa bstan to / /
da ni de dag la nyon mongs pa spong ba mi 'thad pa'i glags yod par bstan pa'i phyir /
ji lta bur na spong bar 'gyur / /
ji ltar spong bar mi 'gyur zhe na / /
med pa su zhig spong bar byed / /
med par gyur pa'i med pa nyid ni spang du med pa'i phyir te /
'di ltar nam mkha'i me tog med pas med pa'i ngo bo nyid spong bar mi byed la /
rta ngo bo nyid med pas kyang rta med pa'i ngo bo nyid spong bar mi byed do zhes bya ba smras so / /
ci ste yang 'di snyam du nyon mongs pa yod par gyur pa rnams nyid gnyen po skyes pas spong bar 'grub pa'i phyir skyon med do snyam na zhes bya bas ni pha rol po dag dngos po dag yod par gyur pa la spong ba 'grub par sems pa'i bsam pa yin no / /
de ni mi 'thad par bstan pa'i phyir /
yod par gyur pa gang gi gnyen po skyes pas ji ltar spong ba'i don de bstan dka'o zhes bya ba smras te /
yod par gyur pa ni ngo bo nyid mi 'gyur ba'i phyir ro / /
de la 'dir nyon mongs pa rnams yod par gyur pa dang /
med par gyur par rtog pa la de dag spong ba mi 'thad pa'i glags yod pas nyon mongs pa rnams kyi chos ni spong ba yin par bstan to zhes bya bas ni pha rol po rnams ngo bo nyid yod par smra ba'i phyogs la nyon mongs pa rnams kyang yod par gyur pa'am /
med par gyur pa zhig tu 'gyur bas de ltar rtog pa la nyon mongs pa spong ba mi 'thad pa'i glags yod par bstan nas /
'dir dbu ma pa don dam par nyon mongs pa rnams ngo bo nyid med pa nyid du sgrub pa'i chos gtan tshigs ni spang ba yin par bstan to / /
de'i rjes su dpag pa bstan pa'i phyir /
de'i phyir rjes su dpag pa ni don dam par nyon mongs pa rnams ngo bo nyid med de spangs pa yin pa'i phyir /
dper na sgyu ma mkhan gyis sprul pa'i bud med dang /
skyes pa dang /
gzugs su byas pa'i na chung bzhin te /
skyon rtogs pa la de dag spong ba yod do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang /
nye bar sbyar ba'i sbyor ba yin par go rims bzhin du sbyar te /
dper na sgyu ma mkhan gyis sprul pa'i bud med la sogs pa ni skyon rtogs pa la de dag spong ba yod pas spang ba yin pa'i phyir /
ngo bo nyid med pa de bzhin du nyon mongs pa rnams kyang skyon 'dogs pa la de dag spong ba yod pas spang ba yin pa'i phyir ngo bo nyid med do / /
de la 'dir rab tu byed pa'i don ni pha rol pos smras pa'i sgrub pa'i skyon brjod pa dang /
rang gi sgrub pa'i kha na ma tho ba med pa bstan pas phyin ci log ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
phyin ci log brtag pa'i rab tu byed pa nyi shu gsum pa'i skabs 'dir rab tu byed pa'i don tshad ma'i 'bras bur lta ba ni stong pa nyid kyi mi mthun pa'i phyogs kyi khyad par dgag pas phyin ci log ngo bo nyid med pa nyid du bstan pa yin no / /
phyin ci log ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re /
rtog ge skam po'i bstan bcos tsam nyi tshes bsgrubs so zhes zer ba bsal ba'i phyir /
'dir yid ches pa'i lung gi khungs kyang bsgrub par bya ste /
'di'i phyir 'phags pa sgo mtha' yas pa sgrub pa'i gzungs las /
ji ltar ngag 'di gzugs can min / /
kun nas dmigs su med pa ltar / /
de ltar nyon mongs gzugs can min / /
gtan du dmigs su yod ma yin / /
ji ltar ngag 'di yod ma yin / /
nang dang phyi na mi gnas ltar / /
de ltar nyon mongs yod min pa / /
nang dang phyi na gnas pa min / /
zhes bya ba la sogs pa gsungs pa de dag grub pa yin te /
tshigs su bcad pa gong mas ni nyon mongs pa rnams gzugs can nyid ma yin par bstan la /
'og mas ni nyon mongs pa rnams yod pa nyid ma yin par bstan to / /
de bzhin du yang de nyid las / /
sha ra dwa ti'i bu kun nas nyon mongs pa'i yongs su shes pa gang yin pa de ni yang dag pa ji lta ba de bzhin nyid do / /
de la ni kun nas nyon mongs pa 'ga' yang med de /
sems can phyin ci log tu gyur pa rnams ni kun nas nyon mongs par 'gyur ro / /
phyin ci log gang yin pa de ni yod pa ma yin te /
gang yod pa ma yin pa de la yod pa'i yongs su 'grub pa'am mtshan nyid med do / /
sha ra dwa ti'i bu de ltar yongs su shes pa gang yin pa de ni rnam par byang ba zhes bya'o zhes bya ba la sogs pas gsungs pa de dag kyang grub pa yin no / /
de bzhin du mdo sde gzhan dag las /
de bzhin gshegs pas nyon mongs pa rnams yod pa ma yin par mngon par rdzogs par sangs rgyas shing bstan te /
gzugs su mi snang yang kun du mkhyen la /
gnyis su ma mdzad kyang mngon sum du mdzad cing thob pa yang med do zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni phyin ci log ngo bo nyid med pa nyid du bstan pa 'di'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang /
slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba /
dbu ma rtsa ba'i 'grel pa shes rab sgron ma las phyin ci log brtag pa zhes bya ba ste rab tu byed pa nyi shu gsum pa'i rgya cher 'grel pa /
slob dpon spyan ras gzigs brtul zhugs kyis nye bar sbyar ba rdzogs so // //
bam po bdun cu bzhi pa /
da ni de bzhin du stong pa nyid kyi mi mthun pa'i phyogs kyi khyad par dgag pas /
'phags pa'i bden pa rnams ngo bo nyid med pa nyid du bstan pa'i don gyi dbang gis rab tu byed pa nyi shu bzhi pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du bltas te /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsams pa'i skabs su dngos po thams cad skye ba med par dam bca' ba mdzad pas /
'dir yang bstan bcos mdzad pas /
sngar ji ltar dam bcas pa de la 'jug pa'i rgyu'i don gyi dbang du byas nas de skad smras te /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste /
dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du sgrub pa'i phyogs snga ma nye bar gzhag pa /
'og nas /
gal te 'di dag kun stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
zhes bya ba la sogs pa tshig le'ur byas pa drug gis dbu ma pa don dam par dngos po rnams ngo bo nyid med pa nyid du smra ba la glags yod pa'i tshig dag bstan nas /
rang gis don dam par dngos po rnams ngo bo nyid yod pa kho na yin te /
'byung ba dang 'jig pa'i chos can yin pa'i phyir ro zhes bya ba la sogs pas dngos po rnams ngo bo nyid yod par sgrub pa'i rjes su dpag pa dag ston pa yin no / /
de dgag pas zhes bya ba ni de dgag pa'i dbang du byas nas rab tu byed pa nyi shu bzhi pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
'phags pa'i bden pa rnams ngo bo nyid med pa nyid du bstan pa'i don gyi dbang gis rab tu byed pa nyi shu bzhi pa brtsam mo zhes bya ba smras te /
'phags pa'i bden pa brtag pa'i rab tu byed pa nyi shu bzhi pa'i gzhung 'og nas 'byung ba 'di'i don ni 'phags pa'i bden pa rnams ngo bo nyid med pa nyid du bstan pa yin pas /
de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
'phags pa'i bden pa rnams ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas /
de'i phyir 'grel pa byed pas rab tu byed pa'i mtshams sbyar ba'i skabs 'dir /
thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes bya ba smos pa de nyid bstan pa'i phyir /
'dir smras pa /
khyod kyis bstan pa'i tshul gyis ni / /
gal te 'di dag kun stong na / /
'byung ba med cing 'jig pa med / /
stong pa'i phyir /
dper na nam mkha'i me tog bzhin no zhes bya bar bsams so zhes bya ba smras te /
'dis ni khyed dbu ma pas bstan pa'i tshul gyis /
gal te 'di dag kun stong na / /
'byung ba dang 'jig pa med pas /
'phags pa'i bden pa bzhi la sogs pa med par thal ba'i skyon du 'gyur ro zhes glags yod pa'i tshig sgrub pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni stong pa'i phyir /
'byung ba dang 'jig pa med pa de bzhin du /
gal te 'di ltar kun stong pa yang stong pa'i phyir 'byung ba dang 'jig pa med pas 'phags pa'i bden pa bzhi la sogs pa med pa'i skyon du 'gyur ro zhes zer ro / /
de nyid bstan pa'i phyir /
de'i phyir skyon 'di ltar 'gyur te /
'byung ba dang 'jig pa med pa'i phyir /
ma skyes pa ni sdug bsngal ma yin pas sdug bsngal gyi bden pa med pa dang /
de med pa'i phyir gang las /
de kun 'byung ba de kun 'byung yin pa / /
de yang med pas /
kun 'byung gi bden pa med pa dang /
kun 'byung med na de 'gog pa med pa'i phyir /
'gog pa'i bden pa med pa dang /
'gog pa'i bden pa med na /
'gog par 'gro ba'i lam yang dag pa'i lta ba sngon du btang ba yang med pa'i phyir /
lam gyi bden pa yang med pas /
'phags pa'i bden pa bzhi po rnams / /
khyod la med par thal bar 'gyur / /
zhes bya ba smras so / /
'phags pa'i bden pa bzhi med pas / /
rnal 'byor pas de dag yongs su shes pa dang /
spang ba dang /
mngon sum du bya ba dang /
bsgom pa'i mngon par brtson pa mi 'thob pa'i skyon du 'gyur bar bstan pa'i phyir /
des na rnal 'byor pa skye ba dang 'chi bas 'jigs pa rnams kyis /
'phags pa'i bden pa bzhi po yongs su shes pa dang /
spang ba dang /
mngon sum du bya ba dang /
bsgom pa'i yul la sdug bsngal yongs su shes par bya ba dang /
kun 'byung spang bar bya ba dang /
'gog pa mngon sum du bya ba dang /
lam bsgom par bya ba'i mngon par brtson pa gang yin pa de mi 'thad pas /
de'i phyir smras pa /
'phags pa'i bden pa bzhi med pas / /
yongs su shes dang spang ba dang / /
bsgom dang mngon du bya ba dag /
'thad par 'gyur ba ma yin no / /
zhes bya ba smras so / /
'phags pa'i bden pa zhes bya ba'i sgra bye brag tu bshad pa bstan pa'i phyir /
'phags pa'i bden pa zhes bya ba ni 'phags pa rnams kyi bden pa'am /
'phags par byed pa'i bden pa'am /
'phags pa yang yin la /
bden pa yang yin pas 'phags pa'i bden pa'o / /
bden pa zhes bya ba ni yang dag pa dang /
ma nor ba zhes bya ba dag gi rnam grangs so zhes bya ba smras so / /
'dir bsgom pa dang /
mngon sum du bya ba gnyis bsnor ba ni tshigs su bcad pa bsdeb pa'i dbang gis so zhes bya bas ni de ltar bsnor ba ni tshig bde bar byas kyi don gyis ni /
'gog pa sngar bstan pa la lam phyis smos pa yin par bstan to / /
gzhan yang de ltar /
'phags pa'i bden pa bzhi po dag med pas dge sbyong gi 'bras bu bzhi yang med pa'i skyon du 'gyur bar bstan pa'i phyir /
yang gzhan yang khyod la de dag yod pa ma yin pas /
'phags pa'i bden pa bzhi po de dag yod pa ma yin pas so / /
'bras bu bzhi yang yod ma yin / /
rgyun du zhugs pa dang /
lan cig phyir 'ong ba dang /
phyir mi 'ong ba dang /
dgra bcom pa zhes bya ba dag ste zhes bya ba smras so / /
'phags pa'i bden pa bzhi med pas /
dge sbyong gi 'bras bu bzhi ji ltar med par 'gyur ba'i 'thad pa bstan pa'i phyir /
'jig tshogs la lta ba dang /
the tshom dang /
tshul khrims dang brtul zhugs mchog tu 'dzin pa la sogs pa'i phra rgyas dgu bcu rtsa brgyad kyi skyon gyi bud shing dag 'phags pa'i bden pa mthong ba dang bsgom pa'i lam gyis /
mthong ba'i mes bsreg par bya ba yin pa'i phyir ro zhes bya bar bsams so zhes bya ba smras so / /
dge sbyong gi 'bras bu bzhi med na /
'bras bu la gnas pa'i gang zag bzhi yang med pa'i skyon du 'gyur bar bstan pa'i phyir de ltar /
'bras bu med na 'bras gnas med / /
rgyun du zhugs pa dang /
lan cig phyir 'ong ba dang /
phyir mi 'ong ba dang /
dgra bcom pa'i 'bras bu la gnas pa de dag go zhes bya ba smras so / /
'bras bu la gnas pa med na /
lam la yang gnas pa med pa'i skyon du 'gyur bar bstan pa'i phyir /
zhugs pa dag kyang yod ma yin / /
zhugs pa dag ni rgyun du zhugs pa la sogs pa'i lam la gnas pa dag go zhes bya ba smras so / /
de ltar skyes bu gang zag brgyad med na /
dge 'dun dkon mchog kyang med pa'i skyon du 'gyur bar bstan pa'i phyir /
de lta na bcom ldan 'das kyi nyan thos kyi tshogs 'gro ba'i bsod nams kyi zhing bdud la sogs pas mi phyed cing gzhan gyi dring mi 'jog pas 'dus pa'i phyir ram /
tshul khrims dang /
ting nge 'dzin dang /
shes rab dang /
rnam par grol ba dang /
rnam par grol ba'i ye shes mthong ba dag gis 'dus pa'i phyir 'jig rten na mtshan dge 'dun zhes bya bar rnam par grags pa yang med par 'gyur bas /
gal te skyes bu gang zag brgyad / /
de dag med na dge 'dun med / /
ces bya ba smras so / /
gang dag lam dang 'bras bu'i dbye bas rnam par bshad pa dag go zhes bya bas ni skyes bu gang zag brgyad bstan to / /
de ltar dge 'dun dkon mchog med na /
chos dkon mchog kyang med pa'i skyon du 'gyur ba bstan pa'i phyir /
gzhan yang /
'phags pa'i bden rnams med pa'i phyir / /
dam pa'i chos kyang yod ma yin / /
zhes bya ba smras so / /
de'i 'thad pa bstan pa'i phyir thabs las byung ba med na thabs kyang mi srid pa'i phyir ro zhes bya bar bsams so zhes bya ba smras so / /
de ltar dge 'dun dang /
chos dkon mchog med na /
sangs rgyas dkon mchog kyang med pa'i skyon du 'gyur bar bstan pa'i phyir /
chos dang dge 'dun yod min na / /
chos nyon mongs pa'i bud shing bsreg pa la 'jibs pa dang /
dge 'dun de rtogs par byed pa'o / /
sangs rgyas ji ltar yod par 'gyur / /
yod par mi 'gyur ba nyid do zhes bya ba'i tshig gi don to zhes bya ba smras so / /
sangs rgyas zhes bya ba'i sgra bye brag tu bshad pa bstan pa'i phyir 'di la sangs rgyas zhes bya ba ni bden pa rnams rtogs par gyur pa'am /
rtogs par mdzad pa de /
mdo sde las ji skad du /
yongs su shes bya yongs shes shing / /
spang bar bya ba spangs par 'gyur / /
bsgom par bya ba bsgoms zin pas / /
bzod ldan de phyir nga sangs rgyas / /
zhes gsungs pa lta bu'o / /
yang na chos thams cad dngos po med pa mnyam pa nyid thugs su chud pas sangs rgyas te /
ji skad du /
gang gis chos rnams yod min pa / /
yod min ma lus rtogs gyur cing / /
yod min chos rnams sangs rgyas pa / /
de ni sangs rgyas zhes bya'o / /
zhes gsungs pa lta bu'o / /
yang na sangs rgyas par gyur cing gdul ba rnams sangs rgyas par mdzad pas sangs rgyas so zhes bya ba smras so / /
de med pa'i skyon du 'gyur ba'i 'thad pa bstan pa'i phyir /
sangs rgyas de yang rtogs pa ye shes dang rtogs par bya ba chos dang /
rtogs par byed du gzhug pa gdul ba rnams med pa'i phyir mi rigs pas sangs rgyas kyang med par 'gyur ro zhes bya ba smras so / /
de ltar /
de skad smra na dkon pa'i mchog /
gsum la gnod pa byed pa yin / /
zhes bya ba ni mjug bsdu ba yin no / /
de skad smra na zhes bya ci zhig ce na /
stong pa nyid do zhes bya ba ni dbu ma pa stong pa nyid du smra na dkon mchog gsum la gnod pa byed pa yin no zhes bya bar sbyar ro / /
dkon mchog ces bya ba ni dkon pa dang /
rin che ba dang /
dga' bar byed pa dang /
phan 'dogs pa dang /
mi ma yin pa la sogs pa gnod par byed pa'i gnyen po'i don gyis so zhes bya bas ni dkon mchog ces bya ba'i sgra bye brag tu bshad pa bstan to / /
gzhan yang stong pa nyid du smra na 'jig rten pa'i 'bras bu dang /
mi dge ba dang /
dge ba dang /
tha snyad thams cad la gnod pa byed pa'i skyon du yang 'gyur bar bstan pa'i phyir /
gzhan yang 'bras bu yod pa dang /
chos ma yin pa dang chos nyid dang / /
'jig rten pa yi tha snyad ni / /
kun la'ang gnod pa byed pa yin / /
zhes bya ba smras so / /
de ltar ni mi 'dod de zhes bya ba la sogs pas ni khyed dbu ma pas bstan pa'i tshul gyis gal te 'di dag kun stong na 'byung ba dang /
'jig pa med pas 'phags pa'i bden pa bzhi la sogs pa dag med par 'gyur ba de ltar ni kho bo cag sde pa gzhan dag mi 'dod de /
ji skad smras pa'i skyon du thal bar 'gyur ba'i phyir ro / /
de dag ni khyed dbu ma pa dngos po rnams ngo bo nyid med pa nyid du smra ba'i tshig la glags de lta bu yod par bstan pa yin no / /
glags yod pa'i tshig de las bzlog pas sde pa gzhan dag nyid ji ltar 'dod pa'i skabs kyi don nyid bstan pa'i phyir /
ji skad smras pa'i skyon du thal bar 'gyur ba rnam par bzlog pa ni stong pa nyid ma yin zhing 'byung ba dang /
'jig pa dag kyang yod pa yin na ngo bo nyid yod pa nyid dang /
'byung ba dang 'jig pa'i chos can nyid yin par bsgrub par bya ba chos ngo bo nyid yod pa nyid dang sgrub pa'i chos 'byung ba dang /
'jig pa'i chos can nyid yin pa mngon no zhes bya ba'i tshig gi don te glags yod pa'i tshig yin pa'i phyir ro zhes bya ba smras so / /
de nyid dpes bstan pa'i phyir /
dper na gal te sgra rtag pa yin na /
ma byas par 'gyur te ma byas pa ni rtag par dmigs par 'gyur la /
dmigs na byas par mi 'gyur ro zhes bya bas /
ji skad smras pa'i skyon du thal bar 'gyur ba rnam par bzlog pa ni mi rtag pa la byas pa yod pas sgra ni mi rtag ste /
byas pa'i phyir ro zhes bya bas bsgrub par bya ba chos mi rtag pa dang /
sgrub pa'i chos byas pa nyid yin pa mngon no zhes bya ba'i tshig gi don yin pa bzhin no zhes bya ba smras so / /
de nyid kyi rjes su dpag pa bstan pa'i phyir /
'dir sbyor ba'i tshig ni don dam par dngos po rnams ngo bo nyid yod pa kho na yin te /
'byung ba dang 'jig pa'i chos can nyid yin pa'i phyir ro / /
gang dag ngo bo nyid med pa de dag la ni 'byung ba dang 'jig pa dag ma mthong ste /
dper na nam mkha'i me tog bzhin no / /
dngos po rnams la ni ma byung ba la 'byung ba dang /
byung nas 'jig pa yod pas de'i phyir gtan tshigs ji skad smos pa'i mthus don dam par dngos po rnams ngo bo nyid yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na nam mkha'i me tog lta bu gang la 'byung ba dang /
'jig pa med pa de ni ngo bo nyid med pa yin gyi /
dngos po rnams ni 'byung ba dang 'jig pa dag yod pa'i phyir des na don dam par dngos po rnams ngo bo nyid yod pa kho na yin no zhes zer ro / /
re zhig de dag ni stong pa nyid kyi mi mthun pa'i phyogs kyi khyad par yin te /
phyogs snga ma smra ba dag gi gzhung yin par sbyar ro / /
da ni stong pa nyid kyi mi mthun pa'i phyogs kyi khyad par de dgag pas 'phags pa'i bden pa rnams ngo bo nyid med pa nyid du bstan pa'i phyir de skad ces zer ba de'i lan du 'dir bstan bcos mdzad pa nyid kyis /
de la bshad pa khyod kyis ni / /
stong nyid dgos dang stong nyid dang / /
stong nyid don ni ma rtogs pas / /
de phyir de ltar gnod pa byed / /
ces bya ba gsungs te /
'di ni dngos po rnams ngo bo nyid yod pa nyid du smra ba khyod kyis ni kho bo cag dbu ma pa 'dod pa'i gzhung stong pa nyid kyi dgos pa dang /
stong pa nyid dang /
stong pa nyid kyi don ma rtogs pas de'i phyir /
gal te 'di dag kun stong na / /
'byung ba med cing 'jig pa med / /
ces bya ba la sogs pa smra zhing 'phags pa'i bden pa bzhi la sogs pa med do zhes de ltar theg pa chen po la gnod par byed de /
de ni mang po yang yin /
de ni sna tshogs pa yang yin mod kyi /
de de ltar ni ma yin no zhes ston to / /
de la re zhig stong pa nyid kyi dgos pa bstan pa'i phyir /
'dir stong pa nyid kyi dgos pa ni spros pa thams cad nye bar zhi ba'i mtshan nyid do zhes bya ba smras te /
stong pa nyid rtogs pa las spros pa thams cad nye bar zhi ba'i mtshan nyid mya ngan las 'das pa thob pa ni stong pa nyid kyi dgos pa yin no / /
stong pa nyid bstan pa'i phyir stong pa nyid ni 'dzin pa thams cad dang bral ba'i phyir mtshan nyid stong pa nyid la dmigs pa'i ye shes so zhes bya ba smras te /
rnal 'byor pa rnams kyi bsgoms pa las byung ba'i shes pa stong pa nyid la dmigs pas dmigs pa med pa'i tshul gyis zhes bya ba rang gi ngo bo nyid dang /
dngos po thams cad stong pa nyid dang /
stong pa nyid ces bya ba'i tha snyad gsum po de dag stong pa nyid du dmigs pa ni stong pa nyid yin no / /
stong pa nyid kyi don bstan pa'i phyir /
stong pa nyid kyi don ni de bzhin nyid kyi mtshan nyid do zhes bya ba smras te /
don dam par dngos po rnams skye ba med pa zhes bya ba de bzhin nyid kyi mtshan nyid ni stong pa nyid kyi don yin no / /
da ni khyod kyis de dag ma rtogs pas de'i phyir /
gal te 'di dag kun stong na / /
'byung ba med cing 'jig pa med / /
ces bya ba la sogs pa smra zhing 'phags pa'i bden pa bzhi la sogs pa med do zhes de ltar theg pa chen po la gnod pa byed pa ni tshul bzhin ma yin pa yid la byed pa'i ling tog chen pos blo gros kyi mig yogs pa yin par bstan pa'i phyir khyod kyis de dag ma rtogs pas de'i phyir 'di lta ste /
gal te 'di dag kun stong na / /
'byung ba med cing 'jig pa med / /
ces bya ba la sogs pa smra zhing /
dper na nam mkha' la khu tshur gzas te rnam pa du mas 'tshog par byed pa de ltar gnod par byed do zhes bya ba smras so / /
da ni de ltar gang dag tshul bzhin ma yin pa yid la byed pa'i ling tog chen pos blo gros kyi mig yogs pa dag stong pa nyid kyi dgos pa dang /
stong pa nyid dang /
stong pa nyid kyi don ma rtogs par nam mkha' la khu tshur gyis 'chog pa'i tshul gyis theg pa chen po la gnod pa byed pa de ni de lta ma yin te /
theg pa chen po 'di la sangs rgyas bcom ldan 'das rnams kyi chos bstan pa bden pa gnyis la brten pa'i tshul rnam par bzhag pa ni 'di 'dra'o zhes bstan pa'i phyir /
theg pa chen po 'di la ni /
sangs rgyas rnams kyi chos bstan pa / /
bden pa gnyis la yang dag brten / /
de dag kyang gang dang gang zhe na / /
'jig rten kun rdzob bden pa dang /
dam pa'i don gyi bden pa'o / /
zhes bya ba smras so / /
de la re zhig 'jig rten pa'i kun rdzob kyi bden pa'i mtshan nyid bstan pa'i phyir /
de la 'jig rten pa'i kun rdzob ni 'jig rten gyi tha snyad de /
'di lta ste /
gzugs la sogs pa dngos po rnams skye'o / /
gnas so / /
'gag go zhes bya ba dang /
lhas byin 'gro'o khyab 'jug bshes gnyen za'o / /
zla bas byin bsgom mo / /
tshangs pas byin grol zhes bya ba dag 'jig rten gyi tha snyad kyi phyir phyin ci ma log pas de ni 'jig rten pa'i kun rdzob kyi bden pa yin no zhes bya ba smras so / /
da ni don dam pa'i bden pa'i mtshan nyid bstan par bya ste /
de la don dam pa ni de don kyang yin la /
dam pa yang yin pas don dam pa'am zhes bya bas ni don dam pa'i sgra khyad par gyi gzhir bsdu ba bstan te /
de don kyang yin la dam pa yang yin pas don dam pa'o zhes khyad par gyi gzhir bsdu ba bstan to / /
rnam par mi rtog pa'i ye shes dam pa'i don yin pas don dam pa ste zhes bya bas ni don dam pa'i sgra'i zhes bya bar bsdu ba bstan te /
de rnam par mi rtog pa'i ye shes dam pa'i don yin pas don dam pa'o zhes bya bar bsdu ba bstan to / /
de ltar don dam pa'i sgra khyad par gyi gzhir bsdus kyang rung ba'i zhes bya bar bsdus kyang rung ste /
de'i don gang yin pa bstan pa'i phyir /
de kho na gzhan las shes pa ma yin pa la sogs pa'i mtshan nyid do zhes bya ba smras te /
don dam pa zhes bya ba'i don ni /
gzhan las shes min zhi ba dang / /
spros pa rnams kyis ma spros pa / /
rnam rtog med don tha dad min / /
de ni de nyid mtshan nyid do / /
zhes bya ba yin par bstan to / /
don dam pa'i sgra dang mtshan nyid ni de lta bu yin na /
de bden pa zhes bya ba'i sgra dang mtshan nyid dang /
ji ltar sbyar zhe na /
de'i phyir /
don dam pa nyid bden pa nyid yin pas /
don dam pa'i bden pa te /
dus thams cad dang rnam pa thams cad du de bzhin du gnas pa'i phyir ro zhes bya ba smras te /
'dir yang khyad par gyi gzhir bsdu ba bstan to / /
re zhig de dag gis ni don dam pa pa'i bden pa'i mtshan nyid bstan to / /
da ni brdar btags pa'i don dam pa pa'i bden pa'i mtshan nyid bstan par bya ste /
de yang rnam par mi rtog pa'i ye shes don dam pa'i yul can dang /
de 'gog pa'i bstan pa dang shes rab la nye bar gdags so / /
de la re zhig rnam par mi rtog pa'i ye shes don dam pa'i yul can bstan pa'i phyir /
rnam par mi rtog pa'i ye shes de'i yul can yang yul med pa'i tshul gyis don dam pa ste /
de la don dam pa yod pa'i phyir ro zhes bya ba smras te /
des don dam pa'i sgra 'bras bu mang por bsdu ba bstan te /
dper na gang la dbyug pa khra bo yod pa de la dbyug pa khra bo can zhes bya ba de bzhin du /
rnam par mi rtog pa'i ye shes gang la yul don dam par yod pa de de'i yul can yin pas de yang don dam pa'o zhes 'bru mang por bsdu ba bstan to / /
de la 'gog pa'i bstan pa dang /
shes rab bstan pa'i phyir de 'gog pa dang rjes su mthun pa skye ba med pa la sogs pa bstan pa dang /
thos pa dang /
bsams pa dang /
bsgoms pa las byung ba'i shes rab kyang don dam pa te /
don dam pa rtogs pa'i thabs kyi phyir phyin ci ma log pa'i phyir ro zhes bya ba smras te /
des ni don dam pa'i sgra yul dang yul can du 'dzin pa de 'gog pa dang rjes su mthun pa'i thabs yin pas thabs 'dis thabs las byung ba'i don dam pa yul dang yul can ma yin pa nyid rtogs par byed pa'i phyir bstan pa dang /
shes rab 'di yang don dam pa zhes bya ba nye bar gdags par bstan te /
de dag gis ni brdar btags pa'i don dam pa'i bden pa'i mtshan nyid bstan to / /
da ni gang dag tshul bzhin ma yin pa yid la byed pa'i ling tog chen pos blo gros kyi mig yogs pa stong pa nyid kyi dgos pa dang /
stong pa nyid dang /
stong pa nyid kyi don ma rtogs par nam mkha' la khu tshur gyis 'tshog pa'i tshul du theg pa chen po la gnod pa byed pa bden pa gnyis kyi rnam par dbye ba rnam par mi shes pa de dag gis sangs rgyas bcom ldan 'das kyi bstan pa zab mo'i de nyid rnam par mi shes so zhes bstan pa'i phyir /
gang dag bden pa de nyid kyi / /
rnam dbye rnam par mi shes pa / /
de dag sangs rgyas bstan pa ni / /
zab mo'i de nyid rnam mi shes / /
zhes bya ba smras so / /
de nyid bye brag tu bshad pa bstan pa'i phyir / /
gang dag tshul bzhin ma yin pa yid la byed pa'i ling tog chen pos blo gros kyi mig yogs pa tha snyad dang don dam pa'i bden pa de gnyis kyi rnam par dbye ba yul gyi sbyor ba'i mtshan nyid kun rdzob kyi mtshan nyid dmigs pa zhes bya ba gang yin pa de don dam par rnam par brtag par mi bya ba dang /
don dam pa'i mtshan nyid dmigs su med pa zhes bya ba gang yin pa de yang kun rdzob tu rnam par brtag par mi bya ba ma 'dres pa rnam par mi shes pa de dag gis ni sangs rgyas kyi bstan pa zab mo'i de nyid rnam par mi shes so zhes bya ba smras so / /
de dag sangs rgyas bstan pa ni / /
zab mo de nyid rnam mi shes / /
zhes bya ba'i sangs rgyas dang bstan pa dang /
zab mo zhes bya ba'i sgra bye brag tu bshad pa bstan pa'i phyir /
sangs rgyas kyi sgra'i don ni snga ma bzhin no / /
bstan pa zhes bya ba ni lha dang mi'i bdud rtsi'i go 'phang thob par 'dod pa rnams yongs su shes par bya ba dang /
spang bar bya ba dang /
mngon sum du bya ba dang /
bsgom par bya ba dag la phyin ci ma log par ston pa ste /
bcom ldan 'das kyi gsung rab ces bya ba yin no / /
zab mo zhes bya ba ni dngos po dang /
dngos po med pa la sogs pa mngon par zhen pa'i blo gros can rnams kyis gting rtogs par dka' ba'i don gyis so zhes bya ba smras so / /
da ni gang dag tshul bzhin ma yin pa yid la byed pa'i ling tog chen pos blo gros kyi mig yogs pa stong pa nyid kyi dgos pa dang /
stong pa nyid dang stong pa nyid kyi don ma rtogs par nam mkha' la khu tshur gyis 'tshog pa'i tshul du theg pa chen po la gnod pa byed pa /
bden pa gnyis kyi rnam par dbye ba rnam par mi shes pa na bcom ldan 'das kyis dngos po rnams skye ba dang 'gag pa med pa rnal 'byor pa'i yul du bstan pa ni tha snyad par rtogs la /
tshogs kyi lam dang mthun par dngos po rnams kun rdzob tu skye ba la sogs par bstan pa ni don dam par yang rnam pa de lta bu yin par rtogs pa de dag srid pa'i dgon pa las nam yang 'da' bar dka' ba'i nyes dmigs bstan pa'i phyir /
gang dag bde bar gshegs pa'i tshul mchog tu zab pa de legs par ma rtogs pa na dngos po rnams ma skyes pa dang /
ma 'gags pa rnal 'byor pa rnam par mi rtog pa'i shes rab kyi spyod pa dang /
chos kyi de kho na phyin ci ma log pa'i yul la 'jug pa'i yul nyid du yul med pa'i tshul gyis nye bar 'gyur ba bstan pa na tha snyad pa'i skye ba la sogs pa dang ldan pa yang med do zhes skur pa btab nas /
gal te 'di dag kun stong na / /
'byung ba med cing 'jig pa med / /
ces bya ba la sogs par rnam par rtog pa dang /
kun rdzob tu tshul khrims yang dag par blang ba dang /
ting nge 'dzin bsgom pa dang rjes su mthun par dngos po rnams skye'o / /
gnas so / /
'gag go / /
zhes bstan pa na /
don dam par yang rnam pa de lta bu yin no zhes bya bar rnam par rtog pa de dag ni srid pa'i dgon pa las shin tu mi 'da'o zhes bya ba smras so / /
gal te don dam pa'i bden pa bstan pa nyid kyis thar pa 'grub pa'i phyir bden pa gnyis bstan pa ci dgos she na zhes bya ba ni pha rol po dag theg pa chen po dbu ma pas bden pa gnyis rnam par gzhag pa'i tshul bstan pa'i dgos pa 'dri ba'i tshig yin no / /
de'i lan du 'dir 'grel pa byed pa nyid kyis /
'di ltar tha snyad la ni ma brten par / /
dam pa'i don ni bstan mi nus / /
don dam pa de ni ngag gi lam de thams cad las yang dag par 'das pa'i phyir ro zhes bya ba smras te /
des ni kun rdzob kyi bden pa rnam par gzhag pa'i tshul bstan pa'i dgos pa bstan to / /
da ni don dam pa'i bden pa rnam par gzhag pa'i tshul bstan pa'i dgos pa bstan pa'i phyir /
gzhan gyis yongs su brtags pa'i rnam par rtog pa ma lus par bsal ba med pa'i yang don dam par rtog pa dang legs par bral ba gzhan las shes pa ma yin pa rtogs par mi 'gyur bas de'i phyir don dam pa yang bstan te /
'di ltar /
dam pa'i don la ma brten par / /
mya ngan 'das pa 'thob mi 'gyur / /
zhes bya ba smras so / /
las dang nyon mongs pa dang /
skye ba nye bar zhi ba'i mtshan nyid do zhes bya bas ni mya ngan las 'das pa'i mtshan nyid bstan to / /
da ni rang gi sde pa mi mkhas par rlom pa gang dngos po stong pa nyid la blta nyes pa dag chud za bar 'gyur ba'i nyes dmigs bstan pa'i phyir /
mkhas par rlom pa gang phung po rnams stong pa nyid las dngos po med par lta ba dang /
phung po rnams mi stong pa nyid las dngos por lta ba dang /
bdag gis mthong bar gyur to / /
mthong ngo / /
mthong bar 'gyur ro / /
phung po rnams stong pa nyid do / /
phung po rnams las stong pa nyid gzhan no / /
stong pa nyid la phung po rnams yod do / /
phung po rnams la stong pa nyid yod do / /
stong pa nyid phung po rnams dang ldan no snyam du sems pa de ltar tshul bzhin ma yin par lta ba mngon pa'i nga rgyal can de ni /
stong pa nyid la lta nyes na / /
shes rab chung ldan phung bar byed / /
rnam par mi rtog pa'i shes rab kyis srog gi bar chad byed pa'i phyir phung bar byed do / /
blta nyes zhes bya ba ni log par mthong ba ste /
dngos po dang dngos po med pa la sogs pa'i tshul du mthong ba'o zhes bya ba smras so / /
de nyid dpes bstan pa'i phyir /
ji ltar phung bar byed ce na /
ji ltar sbrul la bzung nyes dang / /
rig sngags nyes par bsgrubs pa bzhin / /
sbrul rgod de khro gtum che ba dug drag po gzung nyes na 'dzin par byed pa nyid phung bar byed pa dang /
nam mkha' an+da rnyil ltar sngo la 'phags te /
rang gi rgyan gyi nor bu'i 'od zer dag gis bar snang brgyan par bya'o snyam du yid la bsam pa byas pas rig sngags nyes par bsgrubs na sgrub pa po nyid cho ga nyams pas phung bar byed pa ltar ro zhes bya ba smras so / /
da ni snod du ma gyur pa la theg pa chen po 'di rang bzhin gyis gsang bas rang gi sde pa nyon mongs pa de dag gis 'di mi shes par bstan pa'i phyir /
gang gi phyir de ltar stong pa nyid shes par dka' zhing gnod pa byed par /
de phyir zhan pas chos 'di yi / /
gting rtogs dka' bar mkhyen gyur nas / /
thub pa'i thugs ni chos bstan las / /
rab tu log par gyur pa yin / /
shes rab zhan pa rnams kyis chos 'di'i gting rtogs par dka' bar mkhyen par gyur nas thub pa byang chub mngon par sangs rgyas pa'i thugs chos bstan par mdzad pa las slar log par gyur to zhes bya ba smras te /
tshangs pas ma bskul gyi bar du chos kyi 'khor lo bskor bar mi mdzad pa lta bu'o / /
da ni rang gi sde pa dag stong pa nyid kyi don mi shes par dbu ma pa la skyon 'di 'dogs pa skyon de dag dbu ma pa'i stong pa nyid la mi 'thad par bstan pa'i phyir /
khyod ni nga la stong pa nyid / /
skyon du thal bar 'gyur ba yis / /
spong bar byed pa gang yin pa / /
de ni stong la mi 'thad do / /
khyod kho bo la stong pa nyid / /
gal te 'di dag kun stong na / /
'byung ba med cing 'jig pa med / /
ces bya ba nas /
de skad smra na dkon pa'i mchog /
gsum la gnod pa byed pa yin / /
zhes bya ba'i bar gyis skyon du thal bar 'gyur ba dag gis spong bar byed pa gang yin pa de ni stong pa nyid la mi 'thad de /
don dam par ni dngos po med pa'i ngo bo nyid kyis kyang stong pa'i phyir kho bo dngos po med pa yang stong par mi byed pa'i phyir ro zhes bya bar dgongs so zhes bya ba smras so / /
de nyid kyi 'thad pa bstan pa'i phyir /
gzhan gyis yongs su brtags pa'i mi stong pa nyid dgag pas /
dngos po rnams stong ngo zhes smras te /
dngos po yod pa la sogs pa'i ngo bo nyid stong pa'i phyir ro / /
stong pa nyid du bsgrub pa yang ma yin te /
stong pa nyid du rnam par rtog pa yang stong par 'dod pa'i phyir ro zhes bya ba smras te /
ji skad du /
'di ni yod nyid 'gog pa ste / /
med nyid yongs su 'dzin ma yin / /
zhes gsungs pa'i tshul gyis /
kho bo med par dgag pa ston gyi /
ma yin pa dgag pa mi ston pa'i phyir ro / /
de nyid kyi khungs bstan pa'i phyir /
mdo sde las kyang ji skad du /
'od srungs bdag tu lta ba ri rab tsam ni bla'i mngon pa'i nga rgyal can gyi stong pa nyid du lta ba ni mi rung ngo zhes bya ba smras te /
'phags pa dkon mchog brtsegs pa'i mdo las de skad gsungs so / /
de bzhin du 'phags pa stug po bkod pa'i mdo las kyang / /
gal te dngos po stong gyur na / /
gzhig byar 'gyur gyi 'jig pa min / /
ri rab tsam gyis gang zag dang / /
bdag tu lta ba gnod mi 'gyur / /
zhes kyang gsungs so / /
de bzhin du gzugs stong zhes bya bar mi mthong / /
mi stong zhes bya bar yang mi mthong ngo zhes bya ba la sogs pa gsungs pa lta bu'o zhes bya ba ni shes rab kyi pha rol tu phyin pa las de skad gsungs te /
de'i phyir stong pa nyid dang /
dngos por mngon par zhen par byar mi rung ngo / /
da ni dbu ma pa dngos po rnams ngo bo nyid stong pa nyid du smra ba la 'phags pa'i bden pa bzhi dang /
dkon mchog gsum la sogs pa tha snyad thams cad 'thad par bstan pa'i phyir /
gzhan yang /
gang la stong pa nyid rung ba / /
de la thams cad rung bar 'gyur / /
thams cad ces bya ba ni skye ba la sogs pa'o zhes bya ba smras te /
stsogs pa'i sgras ni bden pa bzhi dang /
dge sbyong gi 'bras bu bzhi dang /
'bras bu la gnas pa bzhi dang /
zhugs pa bzhi dang /
dkon mchog gsum dang /
'jig rten pa'i 'bras bu yod pa dang /
chos dang /
chos ma yin pa dang /
tha snyad thams cad bsdu'o / /
de dag ji ltar rung bar 'gyur ba bstan pa'i phyir /
ji ltar rung bar 'gyur zhe na /
mig la sogs pa sgyu ma'i skyes bu la skyes bu'i ngo bo nyid stong pa bzhin du yod pa dang /
med pa la sogs pa'i ngo bo nyid stong yang /
rkyen gyi tshogs pa mtha' dag yod na 'byung bar 'gyur ba ni skye ba ste /
de ni sdug bsngal lo / /
de sdug bsngal ba la sogs pa /
sdug bsngal ba dang /
mi rtag pa dang /
stong pa dang /
bdag med pa'i rnam pa dag gis mthong ba gang yin pa de ni sdug bsngal gyi bden pa'o / /
sdug bsngal gyi rgyu ni sdug bsngal kun 'byung ba ste /
de la kun 'byung ba'i phyir ro / /
de kun 'byung ba la sogs pa kun 'byung ba dang /
rab tu skye ba dang /
rgyu dang rkyen gyi rnam pa dag gis mthong ba gang yin pa de ni kun 'byung gi bden pa'o / /
sdug bsngal gyi rgyu 'gog pa ni 'gog pa ste /
de 'gog pa la sogs pa /
'gog pa dang /
zhi ba dang /
gya nom pa dang /
nges par 'byung ba'i rnam pa dag gis mthong ba gang yin pa de ni 'gog pa'i bden pa'o / /
sdug bsngal gyi rgyu 'gog pa /
'thob pa'i thabs ni lam ste /
de lam la sogs pa lam dang rigs pa dang /
sgrub pa dang /
nges par 'byin pa'i rnam pa dag gis mthong ba gang yin pa de ni de'i lam gyi bden pa'o / /
de'i phyir de ltar 'phags pa'i bden pa bzhi yod na chos kyang 'grub la /
rang byung gi ye shes kyis de rnams thams cad thugs su chud pa'i phyir nyan thos la bstan pa dang rjes su mthun pas sangs rgyas kyang 'grub ste zhes bya ba smras so / /
de nyid kyi khungs nyan thos la grags pa bstan pa'i phyir /
ji skad du dge slong dag ngas sngon 'di ni sdug bsngal lo zhes rjes su ma thos pa dag ni mig dang /
shes pa dang /
shes rab dang /
blo skyes so zhes gsungs pa lta bu'o zhes bya ba smras te /
bden pa bzhi char la yang de bzhin du ci rigs par sbyar ro / /
da ni theg pa chen po'i tshul gyis bden pa bzhi la sogs pa ji ltar rung bar 'gyur ba bstan pa'i phyir /
de bzhin du don dam par dngos po sgyu ma lta bu'i ngo bo nyid dag skye ba med pa la sogs par mthong ba ni 'phags pa'i bden pa mthong ba yin te zhes bya ba smras so / /
de nyid kyi khungs theg pa chen po las grags pa bstan pa'i phyir /
ji skad du 'jam dpal gang gis chos thams cad skye ba med par mthong ba des sdug bsngal yongs su shes so / /
gang gis chos thams cad mi gnas par mthong ba des kun 'byung spangs so / /
gang gis chos thams cad gtan du mya ngan las 'das par mthong ba des 'gog pa mngon sum du byas so / /
'jam dpal gang gis chos thams cad bsgom du med par mthong ba des lam bsgoms so zhes gsungs pa lta bu ste zhes bya ba smras te /
'phags pa ye shes gsang ba bsgom du bcug pa'i mdo las de skad gsungs so / /
theg pa chen po'i tshul gyis kyang 'phags pa'i bden pa grub na /
chos dang sangs rgyas thams cad kyang 'grub pas thams cad rung bar 'gyur ro zhes bya ba ni mjug bsdu ba yin no / /
da ni rang gi sde pa la sogs pa stong pa nyid ma yin par smra ba gang dag dngos po dang dngos po med pa'i mthar lhung ba dag la 'phags pa'i bden pa la sogs pa thams cad mi rung bar bstan pa'i phyir /
stong pa nyid ma yin par smra ba /
gang la stong nyid mi rung ba / /
de la thams cad mi rung 'gyur / /
gang stong pa nyid ma yin par smra ba la ji skad bstan pa thams cad mi rung bar 'gyur ro zhes bya ba smras so / /
da ni rang gi sde pa dngos po rnams ngo bo nyid med pa nyid du mi 'dod pa rnams la 'phags pa'i bden pa la sogs pa thams cad mi rung bar 'gyur ba'i skyon rang la yod pa rnams dbu ma pa la yongs su sgyur bar byed pa mi rigs pa'i tshul bstan pa'i phyir /
khyod nyid rang gi skyon rnams ni / /
nga la yongs su sgyur byed pa / /
rta la mngon par zhon bzhin du / /
rta nyid brjed par gyur pa bzhin / /
khyod nyid rang gi skyon gang dag yin pa de dag kho bo la yongs su sgyur bar byed pa ni dper na rta la mngon par zhon bzhin du rta de nyid brjed par gyur pa bzhin no zhes bya ba smras so / /
da ni gang la stong nyid mi rung ba / /
de la thams cad mi rung 'gyur / /
zhes bya ba de nyid kyi 'thad pa bstan pa'i phyir /
ji ltar stong pa nyid mi 'dod pa la thams cad mi 'thad pa de ltar 'di bshad par bya ste /
gal te dngos rnams dngos nyid las / /
yod par rjes su lta byed na / /
de lta yin na dngos po rnams / /
rgyu rkyen med par khyed la'o / /
ngo bo nyid las yod pa ni rgyu dang rkyen la mi ltos pa'i phyir ro zhes bya bar dgongs so zhes bya ba smras so / /
rgyu dang rkyen med par lta ba de'i tshul bstan pa'i phyir /
'bras bu dang ni rgyu nyid dang / /
byed pa po dang byed dang bya / /
skye ba dang ni 'gag pa dang / /
'bras bu la yang gnod pa byed / /
rgyu dang rkyen la ma ltos par 'bras bu la sogs pa mi 'grub pa'i phyir ro zhes bya ba smras so / /
da ni pha rol po dag stong pa nyid kyi don yongs su brtags nas /
stong pa nyid des skrag ste /
de mi rung ngo zhes skyon 'dogs shing spong bar byed pa'i stong pa nyid de gang yin pa de brtag pa'i phyir /
khyod re zhig stong pa nyid kyi don yongs su brtags nas /
byis pa gnod sbyin gyi gzugs 'jigs su rung ba mngon par bris nas skrag ste /
'jigs pa'i sgra 'byin par byed pa lta bu de gang yin zhes bya ba smras so / /
stong pa nyid de'i don rten cing 'brel bar 'byung ba ngo bo nyid med cing stong pa sgyu ma lta bu la bya grang na /
de lta na /
de la skrag par mi bya'o / /
zhes bstan pa'i phyir /
gal te de'i don gzugs dngos po med cing stong pa sgyu ma'i ngo bo nyid lta bu yin na ni skrag pa thong shig ces bya ba smras so / /
de la ji ltar skrag par mi bya zhe na /
rten cing 'brel par 'byung ba gang yin pa de ni ngo bo nyid stong pa yin pas /
de skrag pa'i gnas ma yin par bstan pa'i phyir /
'di ltar /
rten cing 'brel 'byung gang yin pa / /
de nyid stong pa nyid du bshad / /
mig dang myu gu la sogs pa / /
dngos po rgyu dang sa bon la sogs pa rkyen rnams la rang gi dngos po yod pa dang med pa dang /
gzhan dang gzhan ma yin pa dang /
gnyis kar yod pa ma yin pa ni don dam par rkyen rnams las rten cing 'brel par ngo bo nyid kyis 'byung ba med ces bya ba smras te /
rten cing 'brel par 'byung ba gang yin pa de ni kun rdzob tu rgyu dang rkyen rnams la brten nas /
sgyu ma'i mtshan nyid tsam du 'byung bas ngo bo nyid med pa'i phyir rgyu dang rkyen rnams la 'byung ba yang med pa de ni skrag pa'i gnas ma yin te /
ji skad du /
'gro ba gnas ma yin la skrag pa gdung byed pa / /
rigs med grogs ngan dge sngon ma bstsags blo ma sbyangs / /
bsod nams ma yin phung po cher 'phel yun ring du / /
chos 'di la ni skrag 'gyur don chen 'di las ltung zhes bshad pa lta bu'o / /
mig la sogs pa'i skye ba ni tha snyad kyi bden pa la brten pa yin no zhes bya ba ni kun rdzob tu sgyu ma'i mtshan nyid tsam du skye ba'i tshul bstan te /
de yang skrag pa'i gnas ma yin no / /
de stong pa nyid du bshad pa ni ngo bo nyid dang bral ba'i phyir te zhes bya bas ni /
rten cing 'brel 'byung gang yin pa / /
de ni stong pa nyid du bshad / /
ces bya bas rten cing 'brel bar 'byung ba bden pa gnyis kyi tshul du rnam par gzhag pa gang yin pa de stong pa nyid du bshad pa ni rkyen gzhan la brten te byung bas bden pa gnyi ga'i tshul du yang ngo bo nyid dang bral ba'i phyir ngo bo nyid stong pa nyid yin no zhes bya ba'i tha tshig go / /
de nyid kyi khungs bstan pa'i phyir /
'phags pa klu'i rgyal po ma dros pas zhus pa'i mdo las /
ji skad du /
gang zhig rkyen las skye ba de ma skyes / /
de la ngo bo nyid kyis skye ba med / /
gang zhig rkyen la ltos pa de stong gsum / /
gang gis stong nyid shes de bag yod yin / /
zhes gsungs pa dang /
de bzhin du 'phags pa lang kar gshegs pa'i mdo las /
blo gros chen po ngo bo nyid kyis skye ba med pa la dgongs nas chos thams cad stong par bshad do zhes gsungs pa lta bu'o zhes bya ba smras so / /
rten cing 'brel 'byung gang yin pa / /
de ni stong pa nyid du bshad / /
ces bya ba de nyid kun rdzob tu nye bar len pa dag la brten nas gdags par bya ba dang /
de nyid kyi bden pa gnyis gang ngo bo nyid med pas dbu ma'i lam yin par bstan pa'i phyir /
de ni brten nas gdags pa ste / /
de ni dbu ma'i lam yin no / /
zhes bya ba smras so / /
brten nas gdags pa'i tshul bstan pa'i phyir /
rten cing 'brel par 'byung ba zhes bya ba stong pa nyid gang yin pa de ni brten nas gdags pa ste zhes bya ba smras so / /
brten nas gdags pa de yang kun rdzob tu 'jig rten pa dang /
'jig rten las 'das pa'i tha snyad 'dogs pas rang rang gi nye bar len pa dag la brten nas gdags pa yin pas ngo bo nyid med par bstan pa'i phyir /
'jig rten pa dang 'jig rten las 'das pa'i tha snyad 'dod pas nye bar len pa dag la brten nas gdags pa yin no zhes bya ba smras te /
dngos po gang dag brten nas gdags par bya ba mig dang /
myu gu dang /
bum pa dang /
snam bu dang /
so so'i skye bo dang /
nyan thos dang /
rang sangs rgyas dang /
byang chub sems dpa' dang /
de bzhin gshegs pa la sogs pa de dag ni so so'i nye bar len pa'i rgyu dang rkyen mig ni mer mer po la sogs pa dag la brten nas gdags /
myu gu ni sa bon la sogs pa /
bum pa ni 'jim pa la sogs pa /
snam bu ni rgyu spun la sogs pa /
so so'i skye bo ni las dang nyon mongs pa la sogs pa /
nyan thos dang /
rang sangs rgyas ni tshogs kyi lam dang /
nyon mongs pa'i sgrib pa spong ba la sogs pa byang chub sems dpa' dang /
de bzhin gshegs pa ni sa dang pha rol tu phyin pa dang /
stobs dang mi 'jigs pa dang /
ma 'dres pa la sogs pa dag la brten nas gdags pa yin pas 'jig rten pa'i mig dang /
myu gu dang /
bum pa dang /
snam bu dang /
so so'i skye bo la sogs pa dag kyang ngo bo nyid med pas stong pa nyid du bshad la /
'jig rten las 'das pa nyan thos dang /
rang sangs rgyas dang /
byang chub sems dpa' dang /
de bzhin gshegs pa la sogs pa bden pa gzigs pa rnams kyang ngo bo nyid med pas stong pa nyid du bshad do / /
don dam par ni de dag rkyen rnams las kyang rnam pa thams cad du skye ba med pa'i phyir /
ngo bo nyid med pas stong pa nyid du bshad do / /
de nyid dbu ma'i lam yin pa'i tshul bstan pa'i phyir /
de nyid dbu ma'i lam yin te /
dbu ma ni skye ba dang /
skye ba med pa dang /
yod pa dang /
med pa'i mtha' gnyis spangs pa'i phyir /
'di lta ste /
skyes pa yang ma yin /
ma skyes pa yang ma yin /
yod pa yang ma yin /
med pa yang ma yin /
rtag pa yang ma yin /
mi rtag pa yang ma yin /
stong pa yang ma yin /
mi stong pa yang ma yin pas /
de'i phyir shes rab kyi pha rol tu phyin pa las 'di skad du /
dbu ma'i lam bsgom pa ni mig dngos po yod ces bya bar yongs su mi rtog /
mig dngos po med ces bya bar yongs su mi rtog go zhes bya ba la sogs pa gsungs pa dang /
'phags pa dkon mchog brtsegs pa'i mdo las /
'od srungs yod ces bya ba 'di ni mtha' gcig go / /
med ces bya ba 'di ni mtha' gnyis so / /
mtha' de gnyis kyi bar gang yin pa de ni gzugs can ma yin pa /
bstan du med pa /
thogs pa med pa /
mi gnas pa /
snang ba ma yin pa /
rnam par rig pa ma yin pa gnas med pa'o zhes gsungs pa de dag grub po / /
lam ni thob pa'i thabs shes pa'i tha tshig go zhes bya ba smras te /
rten cing 'brel bar 'byung ba zhes bya ba stong pa nyid gang yin pa brten nas gdags par bya ba de nyid dbu ma'i lam ste /
tha snyad du yang /
gang las brten te gang 'byung ba / /
de ni re zhig de nyid min / /
de las gzhan pa'ang ma yin phyir / /
de phyir chad min rtag ma yin / /
zhes bya ba'i tshul gyis dbu ma'i lam yin la /
don dam par yang /
gzhan las shes min zhi ba dang / /
spros pa rnams kyis ma spros pa / /
rnam rtog med don tha dad min / /
de ni de nyid mtshan nyid do / /
zhes bya ba'i tshul gyis dbu ma'i lam yin no / /
ji ste 'di snyam du kho bo yang smras te /
rgyu dang rkyen so sor nges pa'i dbang gis / /
rten cing 'brel 'byung gang yin pa / /
de ni stong pa nyid du bshad / /
de ni brten nas gdags pa ste / /
de nyid dbu ma'i lam yin no / /
zhes bya ba ni dngos po bdag nyid gang gis sngon ma byung ba las 'byung ba de ni dngos po'i ngo bo nyid yin la /
de ri bong gi rwa bzhin du yod pa yang ma yin /
med pa yang ma yin pa /
rang gi bdag nyid kyis skye ba gang yin pa de ni mtha' gnyis spangs pas dbu ma'i lam yin no snyam na zhes bya ba ni pha rol po dag slob dpon gyis mdzad pa'i tshig le'ur byas pa 'di'i don dngos po ngo bo nyid med pa nyid ma yin gyi sngon ma byung ba las 'byung zhing mtha' gnyis su brjod par mi bya bas stong pa nyid kyang yin la /
rang gi bdag nyid kyis skye ba yang yod pas /
ngo bo nyid yod pa de dbu ma'i lam yin no snyam du sems pa'i bsam pa yin no / /
de dgag pa'i phyir 'dir 'grel pa byed pa nyid kyis /
de la 'di ltar stong pa nyid 'grub par mi 'gyur te /
tshigs su bcad pa 'di ni rnam par rtog pa'i dri ma 'khru bar byed pa yin na /
gal te khyod rnam par rtog pa'i dri ma'i 'dam rdzab kyis sbags pa'i phyir sbyor bar byed na sbyor ba la rag las te /
'di ltar gtsug gi nor bu rkang pa'i rgyan du 'dogs par byed na mi 'khang mod kyi /
'on kyang 'dogs par byed pa de gnas ma yin par 'dogs par byed do zhes mkhas pa rnams kyis khrel bar 'gyur ba de bzhin du khyod de skad smra bas kyang tshigs su bcad pa 'di la ni gnod pa med mod kyi 'on kyang khyod kyi 'dod pa'i don 'grub par mi 'gyur te /
rten cing 'brel par 'byung ba ni ngo bo nyid yod pa nyid med na mi 'byung ba yin par mi 'grub pa'i phyir ro zhes bya ba smras te /
rten cing 'brel par 'byung ba ni ngo bo nyid yod pa dang 'brel par mi 'grub pa'i phyir slob dpon gyi zhal snga nas kyis mdzad pa'i tshig le'ur byas pa 'di'i don log par ma 'dren cig ces bstan to / /
de nyid bstan pa'i phyir bshad pa /
gang phyir rten 'byung ma yin pa'i / /
chos 'ga' yod pa ma yin pa / /
de phyir stong pa ma yin pa'i / /
chos 'ga' yod pa ma yin no / /
rten cing 'brel par 'byung ba ni sgyu ma'i skyes bu bzhin du ngo bo nyid med pa'i phyir ro zhes bya bar dgongs so zhes bya ba smras te /
nang dang phyi rol dang /
'jig rten pa dang 'jig rten las 'das pa'i chos thams cad ni ngo bo nyid med de /
rten cing 'brel par 'byung ba'i phyir dper na sgyu ma'i skyes bu bzhin no zhes bya bar dgongs so / /
gal te nam mkha' la sogs pa la rten cing 'brel par 'byung ba ma yin pa dag la rten cing 'brel par 'byung ba med pa'i phyir gtan tshigs 'thun pa'i phyogs kyi phyogs gcig la ma grub pa nyid kyi skyon yod do zhe na zhes bya ba ni pha rol po dag na re dbu ma pas /
gang phyir rten 'byung ma yin pa'i / /
chos 'ga' yod pa ma yin pa /
de phyir stong pa ma yin pa'i / /
chos 'ga' yod pa ma yin no / /
zhes bya bas rten cing 'brel par 'byung ba ni sgyu ma'i skyes bu bzhin du ngo bo nyid med pa'i phyir ro zhes bshad pa'i gtan tshigs rten cing 'brel par 'byung ba zhes bya ba de ma khyab pa yin te /
'di na nam mkha' la sogs pa rten cing 'brel par 'byung ba ma yin pa dag la rten cing 'brel par 'byung ba med pa'i phyir khyod kyi gtan tshigs rten cing 'brel par 'byung ba zhes bya ba de gzugs la sogs pa'i mthun pa'i phyogs nam mkha' la sogs pa'i phyogs gcig la ma grub pa nyid kyi skyon yod pas mi rung ngo zhes zer ba'i tshig yin no / /
de'i lan du 'dir 'grel pa byed pa nyid kyis /
de ni lan btab zin pa'i phyir klan kar mi rung ngo zhes bya ba smras te /
mthun pa'i phyogs la ma khyab kyang gtan tshigs su rung ba dper na sgra ni mi rtag ste /
brtsal ma thag tu 'byung ba'i phyir ro zhes bya ba de /
glog dang nags kyi me tog dag la ma khyab kyang sgra mi rtag pa'i gtan tshigs su rung bas skyon med do zhes lan btab zin pa'i phyir klan kar mi rung ngo / /
de'i phyir don dam par dngos po rnams ngo bo nyid yod pa kho na yin te /
'byung ba dang 'jig pa'i chos can yin pa'i phyir ro zhes gang smras pa'i gtan tshigs de'i rjes su 'gro ba yang med la mi mthun pa'i phyogs 'ba' zhig la mthong ba'i phyir don 'gal ba nyid kyang yin no zhes bya ba ni mjug bsdu ba dang tshad ma'i 'bras bu yin te /
pha rol pos smras pa'i gtan tshigs de la don dam par dpe med pas ma grub pa nyid yin la /
kun rdzob tu don dam pa'i mi mthun pa'i phyogs 'ba' zhig la mthong ba'i phyir don 'gal ba nyid kyang yin pas dngos po rnams ngo bo nyid yod pa nyid du ma grub po / /
da ni de ltar rjes su dpag pas don dam par dngos po rnams ngo bo nyid med pa nyid bstan du zin kyang rang gi sde pa dag gis de ma bzod cing dngos por lta na /
de dag la gsor mi rung ba'i gnod pa chen po 'di lta bu dag 'byung bar 'gyur ro zhes sngar pha rol pos dbu ma pa la tshur skyon btags pa de dag thams cad skyed dang bcas te phyir dbul ba bstan pa'i phyir /
ji ste rjes su dpag pas bstan du zin kyang rjes su dpag pa'i mthus dngos po rnams ngo bo nyid med pa nyid du mi bzod na /
de lta na khyod la gsor mi rung ba'i gnod pa chen po 'di lta bu dag 'byung bar 'gyur te /
ji ltar zhe na /
gal te 'di kun mi stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
zhes bya ba smras te /
re zhig de nyid bden pa bzhi po rnams med pa'i skyon du 'gyur ba spyir bstan to / /
da ni sdug bsngal gyi bden pa med pa'i skyon du 'gyur bar bstan pa'i phyir ji ltar zhe na /
gal te sdug bsngal mi stong bar gyur na /
dngos po'i mtshan nyid ni byas pa ma yin pa'i phyir de rten cing 'brel par 'byung ba ma yin par 'gyur te /
gang de lta bur gyur pa de ni tha snyad du yang yod par shes par mi nus na don dam par lta smos kyang ci dgos te /
de'i phyir bshad pa /
rten cing 'brel 'byung ma yin na / /
sdug bsngal yod par ga la 'gyur / /
rten cing 'brel par 'byung ba ma yin pa la mi rtag pa nyid med pas sdug bsngal nyid du mi 'thad pa'i phyir ro zhes bya bar dgongs so / /
de nyid kyi phyir bshad pa /
mi rtag sdug bsngal gsungs pa de / /
ngo bo nyid la yod ma yin / /
mdo sde las gang mi rtag pa de sdug bsngal lo zhes gsungs pa de ngo bo nyid yod pa la med par 'gyur ro zhes bya ba smras so / /
kun 'byung gi bden pa med pa'i skyon du 'gyur bar bstan pa'i phyir /
gang gi tshe de ltar sdug bsngal ngo bo nyid las yod pa yin pa de'i tshe /
ngo bo nyid las yod min na / /
ji zhig kun du 'byung bar 'gyur / /
kun 'byung bar mi 'gyur ba nyid do zhes bya ba'i tshig gi don te /
dper na ji 'phags pa rdzun gsung bar 'gyur ram zhes bya ba bzhin no / /
de phyir stong nyid gnod byed la / /
kun 'byung yod pa ma yin no / /
ngo bo nyid yod pa ni rgyu la mi ltos pa'i phyir ro zhes bya ba smras so / /
'gog pa'i bden pa med pa'i skyon du 'gyur bar bstan pa'i phyir /
gzhan yang sdug bsngal ngo bo nyid yod la / /
'gog pa yod pa ma yin no / /
ngo bo nyid ni yongs gnas phyir / /
'gog pa gnod pa byed pa yin / /
ngo bo nyid kyis byas pa ma yin par gnas pa la 'gog pa mi 'thad pa'i phyir ro zhes bya bar dgongs so zhes bya ba smras so / /
lam gyi bden pa med pa'i skyon du 'gyur bar bstan pa'i phyir /
de bzhin du lam ni ngo bo nyid yod na / /
bsgom pa 'thad par mi 'gyur ro / /
bsgom pa ni yang dag pa'i lta ba la sogs pa yang dang yang du bskyed par bya ba yin na lam ngo bo nyid kyis yongs su grub pa la skye ba mi 'thad pas bsgom pa 'thad par mi 'gyur ro zhes bya ba smras so / /
bden pa bzhi med pa'i skyon du 'gyur ba de dag mi 'dod na ni ngo bo nyid yod pa nyid du ma 'dzin cig ces bstan pa'i phyir /
ji skad bstan pa'i skyon yongs su spong bar 'dod pas /
ji ste lam de bsgom bya na / /
khyod kyi dngos nyid yod ma yin / /
skye ba yod na bsgom pa rab tu 'grub pa'i phyir ro / /
skye ba ni ngo bo nyid med pa nyid med na mi 'byung ba'i phyir ro zhes bya ba smras so / /
de ltar bden pa bzhi med na lam gyis mya ngan las 'das pa thob pa med pa'i skyon du 'gyur bar bstan pa'i phyir /
de ltar ji skad bstan pa'i tshul gyis /
gang tshe sdug bsngal kun 'byung dang / /
'gog pa yod pa ma yin na / /
lam gyi sdug bsngal 'gog pa ni / /
gang zhig thob par 'gyur bar 'dod / /
sdug bsngal ma skyes pa la 'gog pa med pa'i phyir ro zhes bya ba'i tha tshig go zhes bya ba smras so / /
da ni ngo bo nyid yod par smra ba la sdug bsngal yongs su shes pa med pa'i skyon du 'gyur bar bstan pa'i phyir /
gzhan yang khyod kyi tshul gyis sdug bsngal /
gal te ngo bo nyid kyis ni / /
yongs su shes pa ma yin na / /
de ni ji ltar yongs shes 'gyur / /
dngos nyid gnas shes ma yin nam / /
gal te sdug bsngal ngo bo nyid kyis yongs su shes pa ma yin na de ji ltar yongs su shes par 'gyur te /
khyed kyi gzhung las ngo bo nyid mi 'gyur bar gnas pa yin par 'dod pa'i phyir ro zhes bya ba smras so / /
kun 'byung spang ba dang /
'gog pa mngon sum du bya ba dang /
lam bsgom pa dang /
dge sbyong gi 'bras bu bzhi med pa'i skyon du 'gyur bar bstan pa'i phyir /
de ltar sdug bsngal ngo bo nyid kyis yongs su shes pa ma yin na skyon yongs su ma shes pa de'i rgyu sred pa ngo bo nyid kyis ma spangs pa la spangs pa mi 'thad pa dang /
sred pa ngo bo nyid kyis ma spangs pa la de 'gog pa med pa'i phyir 'gog pa mngon sum du bya ba mi 'thad pa dang /
'gog pa med na 'gog par 'gro ba'i lam ngo bo nyid kyis ma bsgoms pa la lam bsgom par mi 'thad pa dang /
de ltar 'phags pa'i bden pa bzhi med na dge sbyong gi 'bras bu bzhi dag kyang yongs su shes pa bzhin du mi 'thad pas /
de'i phyir bshad pa /
de bzhin du ni khyod nyid kyis / /
spang dang mngon sum bya ba dang / /
bsgoms dang 'bras bu bzhi dag kyang / /
yongs su shes bzhin mi rung ngo / /
ngo bo nyid kyis spang ba dang mngon sum du bya ba dang /
bsgom pa ma yin pa la de dag mi 'thad pa dang /
ngo bo nyid kyis 'bras bu mngon sum du ma byas pa la mngon sum du bya ba mi 'thad pas rgyun du zhugs pa dang /
lan cig phyir 'ong ba dang /
phyir mi 'ong ba dang /
dgra bcom pa zhes bya ba 'bras bu bzhi po dag mngon sum du bya ba yang yongs su shes pa bzhin du mi rung ngo zhes bya ba'i tha tshig go zhes bya ba smras so / /
ji ste 'bras bu 'thob par yang 'dod la /
ngo bo nyid yod par smra ba yang mi gtong na de la brgal zhing brtag par bya ste zhes bya ba ni de gnyis char 'gyur bas 'bras bu ngo bo nyid kyis thob pa yin na ni thob par bya ba mi nus la /
ji ste thob par byar nus na ni ngo bo nyid du smra ba gtang bar bya'o zhes ston to / /
de'i phyir /
ngo bo nyid ni yongs 'dzin pas / /
'bras bu ngo bo nyid kyis ni / /
thob pa min pa gang yin te / /
ji ltar thob par nus par 'gyur / /
ngo bo nyid yongs su 'dzin pas 'bras bu ngo bo nyid kyis ma thob pa gang yin pa de thob par mi nus so / /
ji ste dngos po ma thob pa yang rten cing 'brel par 'byung ba'i dbang gis thob par rung ngo zhe na /
de lta na ni ma thob pa la thob pa'i ngo bo nyid yod pa ma yin pas ngo bo nyid du smra ba gtang bar bya'o zhes bya ba smras so / /
da ni de ltar dge sbyong gi 'bras bu bzhi med pas 'bras bu la gnas pa bzhi dang /
lam la gnas pa bzhi med pa'i skyon du 'gyur bar bstan pa'i phyir /
de'i phyir de ltar /
'bras bu med na 'bras gnas med / /
zhugs pa dag kyang yod ma yin / /
zhes bya ba smras so / /
de dag med pas dge 'dun dkon mchog med pa'i skyon du 'gyur bar bstan pa'i phyir des na skyon 'dir yang 'gyur te /
gal te skyes bu gang zag brgyad / /
de dag med na dge 'dun med / /
rgyun du zhugs pa la sogs pa'i lam dang 'bras bu'i dbye bas 'thad pa'i skyes bu gtso bo de dag med na dge 'dun dkon mchog kyang med do zhes bya ba'i tha tshig go zhes bya ba smras so / /
des na chos dkon mchog kyang med pa'i skyon du 'gyur bar bstan pa'i phyir 'phags pa'i bden pa rnams med na dge 'dun med pa 'ba' zhig tu yang ma zad de /
'o na ci zhe na /
'phags pa'i bden pa rnams med pa'i phyir /
dam pa'i chos kyang yod ma yin /
'phags pa'i bden pa rnams med na lung dang rtogs pa'i bdag nyid kyi chos kyang yod pa ma yin par 'gyur ro zhes bya ba smras so / /
des na sangs rgyas dkon mchog kyang med pa'i skyon du 'gyur bar bstan pa'i phyir /
de ltar /
chos dang dge 'dun yod min na / /
sangs rgyas ji ltar yod par 'gyur / /
sangs rgyas nyid ni chos thugs su chud pa dang /
slob ma rtogs par mdzad pas 'grub pa yin na de dag yod pa ma yin na sangs rgyas kyang med do zhes bya ba'i tha tshig go zhes bya ba smras so / /
da ni ngo bo nyid yod par smra ba'i phyogs la sangs rgyas bcom ldan 'das la sangs rgyas kyi ngo bo nyid med pa dang yod pa nyid yin par gyur na de gnyi ga la sangs rgyas dkon mchog med pa'i skyon du 'gyur bar bstan pa'i phyir /
gzhan yang ngo bo nyid yod par smra ba'i phyogs la sangs rgyas bcom ldan 'das la sangs rgyas kyi ngo bo nyid med pa yin nam /
sangs rgyas kyi ngo bo nyid yod pa yin / /
des cir 'gyur zhe na /
gal te sangs rgyas kyi ngo bo nyid med par 'dod na ni grub pa la bsgrub pa yin no / /
gal te sangs rgyas kyi ngo bo nyid yod par 'dod na ni de lta na sangs rgyas byang chub la brten nas sangs rgyas pa ma yin pas /
khyod kyi sangs rgyas byang chub la / /
ma brten par yang thal bar 'gyur / /
khyod kyi byang chub sangs rgyas la / /
ma brten par yang thal bar 'gyur / /
ngo bo nyid ni byas pa ma yin pa'i phyir ro zhes bya bar dgongs so zhes bya ba smras so / /
de nyid kyi 'thad pa bstan pa'i phyir /
des byas pa ma yin pa'i rgyu bstan par bzhed pa nyid kyis bshad pa /
khyod kyi ngo bo nyid kyis ni / /
sangs rgyas min pa gang yin des / /
byang chub byang chub spyod pa la / /
brtsal kyang byang chub 'thob mi 'gyur / /
'ga' yang chos dang chos min pa / /
nam yang byed par mi 'gyur te / /
mi stong pa la ci zhig bya / /
ngo bo nyid la bya ba med / /
ngo bo nyid las yod pa ma byas pa la byed pa mi 'thad pa'i phyir ro zhes bya ba smras so / /
gal te 'dir grangs can la sogs pa gzhan dag na re ngo bo nyid kyis cha phra ba nyid dang mi gsal ba'i bdag nyid du snga na yod pa phyis bya ba'i rkyen gyis rags pa nyid dang gsal ba nyid du byed do zhes zer ba'i phyogs dgag pa'i phyir rags pa nyid dang gsal ba nyid du yang mi byed de /
gnyi ga'i lan kyang btab zin pa'i phyir ro zhes bya ba smras so / /
gang dag 'di skad ces khyed cag gang ngo bo nyid las yod pa'i skye ba la sogs pa dgag pa smra zhing ngo bo nyid med pa nyid sgrogs par byed na ma byas pa la ngo bo nyid yod pa de'i dpe ji lta bu yin pa brjod par bya dgos so zhes zer na zhes bya ba ni ngo bo nyid yod par smra ba dag na re khyed dbu ma pa dag ngo bo nyid yod pa ni ma byas pa yin pa'i phyir de la skye ba la sogs pa mi 'thad do zhes kho bo cag la skyon 'dogs shing /
ngo bo nyid med pa ni rkyen gzhan gyis byas pa'i phyir /
de la skye ba la sogs pa yang 'thad do zhes rang gi gzhung sgrub par byed na /
'o na de lta na ma byas pa la ngo bo nyid yod pa de'i dpe ji lta bu yin par brjod par bya dgos te /
de ma brjod du zin na tshul gsum pa'i rtags las mi mthun pa'i phyogs las ldog pa ma bstan pas khyed kyi gtan tshigs snga ma dag mi 'grub po zhes zer ba'i tshig yin no /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
kho bos mi mthun pa'i phyogs yongs su brtags na ni gtan tshigs ldog pa yang brjod par bya dgos na /
kho bo ni ngo bo nyid med pa nyid ston pa'i gtan tshigs bstan pa'i phyir 'di la gang dang gang byas pa de dang de ngo bo nyid med par mthong ste /
dper na sgyu ma bzhin no / /
de bzhin du nang gi dngos po rnams kyang byas pa yin pas de'i phyir /
de dag kyang ngo bo nyid med pa yin no zhes smra'o / /
gal te 'ga' zhig ngo bo nyid yod par gyur na de ni de las bzlog pa'i phyir ma byas pa'i ngo bo nyid yin pas /
ngo bo nyid yod par smra bas ni 'bad pa chen pos ma byas pa la ngo bo nyid yod de /
dper na 'di 'dra'o zhes brjod par bya dgos pas de'i phyir de ni gyi na'o zhes bya ba smras te /
kho bos dngos po thams cad byas pa'i phyir ngo bo nyid med pa'i mi mthun pa'i phyogs ma byas pa la ngo bo nyid yod de /
dper na 'di 'dra'o zhes bya ba zhig yongs su brtags na ni /
de las gtan tshigs ldog pa yang brjod par dgos pa zhig na kho bo cag dbu ma pa la dngos po thams cad byas pa'i phyir ngo bo nyid med pa nyid du smra ba la de'i mi mthun pa'i phyogs ma byas pa la ngo bo nyid yod de /
dper na 'di 'dra'o zhes bya ba med pas mi mthun pa'i phyogs med pa la gtan tshigs rang bzhin gyis mi 'jug pa nyid mi mthun pa'i phyogs las ldog pa'i tshul yang yin la /
mi mthun pa'i phyogs yod par ma brtags pa la gtan tshigs ldog pa yang brjod par bya mi dgos so / /
kho bo cag ngo bo nyid med pa nyid du ston pa'i gtan tshigs byas pa'i phyir ngo bo nyid med de sgyu ma bzhin no zhes ston pa de las bzlog pa ma byas pa'i phyir ngo bo nyid yod de /
dper na 'di 'dra'o zhes bya ba 'ga' zhig yod na ni de khyod kyi phyogs yin pas ngo bo nyid yod par smra ba khyed kyis ni 'bad pa chen pos ma byas pa la ngo bo nyid yod de dper na 'di 'dra'o zhes brjod par bya dgos na /
de lta bu'i rjes su 'gro ba yang khyed la med pas de'i phyir khyed kyi tshig de ni gyi na'o / /
da ni ngo bo nyid yod par smra ba dag gi phyogs la 'jig rten pa'i 'bras bu yod pa dang /
chos dang chos ma yin pa dag med pa'i skyon du 'gyur bar bstan pa'i phyir /
gzhan yang /
chos dang chos min rgyus byung ba'i / /
'bras bu khyod la yod ma yin / /
ngo bo nyid las yod pa ni rgyu las mi ltos pa'i phyir ro zhes bya ba smras so / /
de lta na 'bras bu rgyu med pa las 'byung bar lta ba'i skyon du yang 'gyur bar bstan pa'i phyir /
de'i phyir /
chos dang chos min med par yang / /
'bras bu khyod la yod par 'gyur / /
de lta na 'jig rten dang bstan bcos dang 'gal bar 'gyur ro zhes bya ba smras so / /
ji ste de dag dang 'gal bar 'gyur na mi rung ngo snyam pas /
chos dang chos min rgyus byung ba'i / /
'bras bu gal te khyod la yod / /
chos dang chos min las byung ba'i / /
'bras bu ci phyir stong ma yin / /
skyes pa ni stong pa yin pa'i phyir dper na sgyu mar byas pa'i glang po che bzhin no zhes bya bar dgongs so zhes bya bas ni 'bras bu rgyu las byung bar 'dod na ngo bo nyid stong pa yin par khas blang bar bya dgos so zhes bstan to / /
da ni ngo bo nyid yod par smra na ni 'jig rten pa'i tha snyad thams cad la yang gnod pa byed pa'i skyon du 'gyur bar bstan pa'i phyir /
de ltar rang gi grub pa'i mtha' la gnod pa byed pa 'ba' zhig du yang ma zad de /
'jig rten pa'i tha snyad ni /
kun la'ang gnod pa byed pa yin / /
bum pa gyis shig /
khang pa rtsigs shig /
lhas byin pa dkar mo khrid de shog shig /
mchod sbyin glegs bam chings shig /
khyab 'jug byin sA lu'i 'bras chan khar tsang bzhos pa'i ba mar dang zo shig ces bya ba la sogs pa 'jig rten pa'i tha snyad thams cad la yang gnod pa byed pa yin te /
bum pa la sogs pa ngo bo nyid las yod pa la bya ba don med pa nyid du 'gyur ba'i phyir ro zhes bya ba smras so / /
da ni ngo bo nyid du smra na rten cing 'brel bar 'byung ba yang mi 'grub la bya ba dang /
byed pa dang /
byed pa po la yang gnod pa byed pa'i skyon du 'gyur bar bstan pa'i phyir /
rten cing 'brel par 'byung ba yang mi 'grub pas de'i phyir bshad pa /
rten cing 'brel 'byung gang yin pa'i / /
stong pa nyid la'ang gnod pa byed / /
de la gnod pa byed pas na / /
bya ba ci yang med 'gyur zhing /
bya ba rtsom pa'ang med par 'gyur / /
bya ba dang byed pa med na / /
stong pa nyid la gnod byed na / /
mi byed pa yang byed par 'gyur / /
zhes bya ba smras so / /
da ni ngo bo nyid yod par smra na 'gro ba rnams gnas skabs sna tshogs dang bral zhing skye 'gag med par ther zug tu gnas pa'i skyon du 'gyur bar bstan pa'i phyir /
gzhan yang /
dngos nyid yod na 'gro ba rnams / /
gnas skabs sna tshogs bral 'gyur zhing / /
ma skyes pa dang ma 'gags dang / /
ther zug tu yang gnas par 'gyur / /
kha dog dang /
dbyibs dang /
rigs dang /
bong tshod la sogs pa'i gnas skabs sna tshogs dang bral zhing rtsig pa la bris pa'i ri mo bzhin du 'gyur te /
byas pa ma yin pa la 'jig pa med pa'i phyir ro zhes bya ba smras so / /
da ni stong pa nyid mi 'dod pa'i phyogs la thob par bya ba dang /
sdug bsngal mthar byed pa dang /
nyon mongs pa spang ba dag med pa'i skyon du 'gyur ba bstan pa'i phyir /
gal te stong pa yod min na / /
ma thob thob par bya ba dang / /
sdug bsngal mthar byed las dang ni / /
nyon mongs thams cad spong ba'ang med / /
'jig rten pa dang 'jig rten las 'das pa'i thob par bya ba'i khyad par dang sdug bsngal mthar 'byin par byed pa'i las dang de'i gnyan po dag byar med pa'i phyir ro zhes bya ba smras so / /
de dag ni glags yod pa'i tshig yin pa'i phyir de ltar ni mi 'dod pas de'i phyir skabs kyi don rten cing 'brel par 'byung ba bden pa gnyi ga'i tshul du ngo bo nyid med pa nyid khas blang ba bstan pa'i phyir /
de ltar mi 'dod pas de'i phyir ma dad bzhin du yang rten cing 'brel par 'byung ba ngo bo nyid las skye ba med pa sgyu ma dang /
smig rgyu lta bu'i bdag nyid du skye ba khas blang bar bya'o zhes bya ba smras so / /
da ni rnal 'byor pa dngos po dang dngos po med par lta ba la sogs pa'i skyon gyis rab rib dang bral ba'i blo gros kyi mig can gang gis rten cing 'brel par 'byung ba ngo bo nyid med pa nyid du mthong ba des 'phags pa'i bden pa bzhi mthong ba yin no / /
zhes mjug bsdu ba bstan pa'i phyir /
de'i phyir de ltar dngos po dang dngos po med par lta ba la sogs pa lta ba'i skyon gyi rab rib dang bral ba'i blo gros kyi mig can /
gang gis rten cing 'brel par 'byung / /
mthong ba de ni sdug bsngal dang / /
kun 'byung dang ni 'gog pa dang / /
lam nyid de dag mthong ba yin / /
tha snyad dang don dam pa'i bden pa'i tshul la ltos pas mthong ba dang /
mthong ba med pa'i tshul gyis rten cing 'brel par 'byung ba ji skad bstan pa'i mtshan nyid mthong ba des bden pa bzhi po de dag nyid skye ba dang /
skye ba med pa la sogs pa'i rnam pa sngar ji skad bstan pa dag gis mthong ba yin no zhes bya ba smras te /
gang gis rten cing 'brel par 'byung ba mthong ba des chos mthong ngo / /
gang gis chos mthong ba des sangs rgyas mthong ngo zhes gsungs pa bzhin no / /
gal te sdug bsngal la sogs pa'i rnam pa dag ma gtogs par gzhan du mthong ba ni bden pa mthong ba ma yin no zhe na zhes bya ba ni rang gi sde pa dag na re /
bden pa bzhi rnam pa bcu drug tu dbye ba ma gtogs par gzhan du mthong ba ni bden pa mthong ba ma yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
bden pa mthong ba zhes bya ba'i sgras de'i don gang yin zhes brtags pa smras so / /
gal te nang gi skye mched rnams phyin ci ma log pa de kho na dang bcas pa nyid mthong ba'o zhe na zhes bya ba ni gal te pha rol po dag na re bden pa mthong ba zhes bya ba'i sgra de'i don ni nang gi skye mched rnams mig gis gzugs mthong ba nas yid kyis chos 'dzin pa'i bar du phyin ci ma log pa bden pa bzhi rnam pa bcu drug tu rnam par dbye ba'i de kho na dang bcas pa nyid mthong ba'o zhe na'o / /
de'i lan du 'grel pa byed pa nyid kyis /
ji skad bstan pa'i tshul gyis skye ba bkag pa'i phyir /
sdug bsngal skye ba med pa la sogs par mthong ba ni 'phags pa'i bden pa yin par grub pa'i phyir 'dod pa'i don nyams so zhes bya ba smras te /
kho bos ji skad bstan pa'i tshul gyis don dam par skye ba bkag pa'i phyir /
sdug bsngal skye ba med pa la sogs par mthong bas ni 'phags pa'i bden pa yin par grub pa'i phyir khyed nang gi skye mched rnams mig gis gzugs mthong ba nas yid kyis chos 'dzin pa'i bar du phyin ci ma log pa bden pa bzhi rnam pa bcu drug tu rnam par dbye ba'i de kho na dang bcas pa nyid mthong ba 'phags pa'i bden pa yin par 'dod pa'i don nyams so / /
de nyid kyi 'thad pa bstan pa'i phyir /
'di ni sdug bsngal la sogs pa ji ltar mthong na bden pa mthong ba yin zhes dpyad par bya ba yin gyi /
ma'i la du'i tshul gyis byung rgyal du brjod do cog gzung bar bya ba ma yin no zhes bya ba smras te /
'phags pa'i bden pa 'di ni ji skad du mdo sde las 'jam dpal gang gis chos thams cad skye ba med par mthong ba des sdug bsngal yongs su shes so / /
gang gis chos thams cad mi gnas par mthong ba des kun 'byung spangs so / /
gang gis chos thams cad gtan du mya ngan las 'das par mthong ba des 'gog pa mngon sum du byas so / /
'jam dpal gang gis chos thams cad bsgom du med par mthong ba des lam bsgoms so zhes gsungs pa dang /
de bzhin du bcom ldan 'das kyis 'jam dpal gal te sdug bsngal mthong ba bden pa yin par gyur na de ltar na sems can dmyal ba pa rnams kyis kyang bden pa mthong bar 'gyur te /
'di ltar de dag kyang kye ma'o sdug bsngal / /
kye ma'o sdug bsngal zhes rnam par dbye ba dbye ba'i phyir ro zhes gsungs pa dang /
de bzhin du tshangs pa rnam grangs des kyang khyod kyis 'di ltar rig par bya ste /
ji ltar sdug bsngal dang /
kun 'byung ba dang /
'gog pa dang /
lam ni 'phags pa rnams kyi bden pa ma yin gyi /
'di ltar sdug bsngal gyi skye ba med pa dang /
kun 'byung gi kun 'byung ba med pa dang /
chos thams cad gtan du 'gags pa dag la gtan 'gog pa dang /
chos thams cad mnyam pa nyid dag la gnyis su med pa nyid du lam bsgoms pa gang yin pa de 'phags pa rnams kyi bden pa yin par shes par bya'o zhes gsungs pa la sogs pa dag gis sdug bsngal la sogs pa ji ltar mthong na bden pa mthong ba yin zhes dpyad par bya ba yin gyi /
mas bu ngu ba brid pa'i phyir chad pa stong pa bstan te 'di re bu ma ngu bar la du 'di long shig ces smra ba'i tshul gyis rang gi sde pa dngos po dang dngos po med par lta ba la sogs pa la mngon par zhen pa dag gis byung rgyal du brjod do cog gzung bar bya ba ma yin no / /
de la 'dir rab tu byed pa'i don ni pha rol pos stong pa nyid smra ba la skyon 'dogs pa smras pa dag phyir bzlog pa'i sgo nas rab tu byed pa'i dang por smras pa'i gtan tshigs mi mthun pa'i phyogs 'ba' zhig la yod par bstan pas 'phags pa'i bden pa rnams ngo bo nyid med pa nyid du bstan pa yin no zhes bya bas ni mjug bsdu ba dang tshad ma'i 'bras bu yin te /
'phags pa'i bden pa brtag pa'i rab tu byed pa nyi shu bzhi pa'i skabs 'dir rab tu byed pa'i don tshad ma'i 'bras bu lta ba ni pha rol po dag gis sngar dbu ma pa la /
gal te 'di dag kun stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
zhes bya ba la sogs pa skyon gdags pa smras pa dag la dbu ma pas /
khyod nyid rang gi skyon rnams ni / /
nga la yongs su sgyur byed pa / /
rta la mngon par zhon bzhin du / /
rta nyid brjed par gyur pa bzhin / /
zhes bya ba la sogs pas phyir bzlog pa'i sgo nas pha rol pos rab tu byed pa 'di'i dang por don dam par dngos po rnams ngo bo nyid yod pa kho na yin te /
'byung ba dang 'jig pa'i chos can nyid yin pa'i phyir ro zhes bya ba la sogs pa smras pa'i gtan tshigs don dam par sgrub pa'i mi mthun pa'i phyogs kun rdzob 'ba' zhig la yod par bstan pas 'phags pa'i bden pa rnams ngo bo nyid med pa nyid du bstan pa yin no / /
'phags pa'i bden pa rnams ngo bo nyid med pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir 'phags pa tshangs pas zhus pa'i mdo las /
tshangs pa rnam grangs des kyang khyod kyis 'di ltar rig par bya ste /
ji ltar sdug bsngal dang /
kun 'byung dang /
'gog pa dang /
lam ni 'phags pa rnams kyi bden pa ma yin gyi tshangs pa 'di ltar sdug bsngal gyi skye ba med pa yin pa de 'phags pa rnams kyi bden pa yin pa dang /
kun 'byung gi kun 'byung ba med pa gang yin pa de 'phags pa rnams kyi bden pa yin pa dang /
chos thams cad gtan du 'phags pa dag la gtan 'gog pa gang yin pa de 'phags pa rnams kyi bden pa yin pa dang /
chos thams cad mnyam pa nyid dag la gnyis su med pa nyid du lam bsgom pa gang yin pa de 'phags pa rnams kyi bden pa yin par shes par bya'o zhes bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni 'phags pa'i bden pa rnams ngo bo nyid med pa nyid du bstan pa'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba /
dbu ma'i rtsa ba'i 'grel pa shes rab sgron ma las 'phags pa'i bden pa brtag pa zhes bya ba ste /
rab tu byed pa nyi shu bzhi pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs s+ho // //
bam po bdun cu lnga pa /
da ni de bzhin du stong pa nyid kyi mi mthun pa'i phyogs kyi khyad par dgag pas mya ngan las 'das pa ngo bo nyid med pa nyid du bstan pa'i don gyi dbang gis rab tu byed pa nyi shu lnga pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas 'dir yang bstan bcos mdzad pas sngar ji skad dam bcas pa de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni sngar bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste /
dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du bsgrub pa'i phyogs snga ma nye bar gzhag pa 'og nas /
gal te 'di dag kun stong na / /
'byung ba med cing 'jig pa med / /
gang zhig spangs dang 'gags pa las / /
mya ngan 'da' bar 'gyur bar 'dod / /
ces bya bas ngo bo nyid med pa nyid smra ba rnams la ni gang ngo bo nyid med pa de la mya ngan las 'das pa 'thob pa med de 'byung ba dang 'jig pa med pa'i phyir dper na mo gsham gyi bu bzhin no zhes bya ba la sogs pas dngos po rnams ngo bo nyid med par smra ba la mya ngan las 'das pa 'thob pa med pa ston pa yin no / /
de dgag pas zhes bya ba ni de dgag pa'i dbang du byas nas rab tu byed pa nyi shu lnga pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas mya ngan las 'das pa ngo bo nyid med pa nyid du bstan pa'i don gyi dbang gis rab tu byed pa nyi shu lnga pa brtsam mo zhes bya ba smras te /
mya ngan las 'das pa brtag pa'i rab tu byed pa nyi shu lnga pa'i gzhung 'og nas 'byung ba 'di'i don mya ngan las 'das pa ngo bo nyid med pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
mya ngan las 'das pa ngo bo nyid med pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas /
de'i phyir 'grel pa byed pas rab tu byed pa'i 'tshams sbyar ba'i skabs 'dir thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa /
khyod 'dod pa ltar /
gal te 'di dag kun stong na / /
'byung ba med cing 'jig pa med / /
ngo bo nyid med pa'i phyir /
dper na mo gsham gyi bu bzhin no zhes bya bar bsams so zhes bya ba smras te /
des ni rang gi sde pa dag na re khyed dbu ma pa 'dod pa ltar /
gal te dngos po 'di dag kun stong na /
'byung ba dang 'jig pa med par 'gyur ro zhes zer ba'i tshig bstan te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu ni ngo bo nyid med pa'i phyir de la 'byung ba dang 'jig pa med pa de bzhin du gal te 'di dag kun stong na de yang ngo bo nyid med pa'i phyir de la yang 'byung ba dang 'jig pa med do zhes bya bar bsams so / /
de ltar 'byung ba dang /
'jig pa med pa'i phyir mya ngan las 'das pa 'thob pa med pa'i skyon du 'gyur bar bstan pa'i phyir /
de dag med pa'i phyir nyon mongs pa rnams la yang 'byung ba dang 'jig pa med la /
de dag dang ldan pa'i ming dang gzugs la yang 'byung ba dang 'jig pa med pas /
gang zhig spangs dang 'gags pa las / /
mya ngan 'da' bar 'gyur bar 'dod / /
phung po lhag ma dang bcas pa dang /
phung po'i lhag ma med pa'i mya ngan las 'das pa'i dbyings kyi dbang gis so zhes bya ba smras te /
'byung ba dang /
'jig pa de dag med pa'i phyir nyon mongs pa rnams la yang 'byung ba dang 'jig pa med pas gang zhig spangs pas phung po'i lhag ma dang bcas pa'i mya ngan las 'das pa'i dbyings 'thob par 'dod /
nyon mongs pa de dag dang ldan pa'i ming dang gzugs kyi phung po la yang 'byung ba dang /
'jig pa med pas gang zhig 'gag pa phung po'i lhag ma med pa'i mya ngan las 'das pa'i dbyings 'thob par 'dod de /
nyon mongs pa spangs pa dang /
phung po 'gag pa las mya ngan las 'das pa rnam gnyis 'thob pa med pa'i skyon du 'gyur ro / /
de ltar dbu ma pa stong pa nyid du smra ba la 'byung ba dang /
'jig pa med pa'i phyir nyon mongs pa spangs pa dang /
phung po 'gag pa las mya ngan las 'das pa rnam gnyis 'thob pa med pa'i skyon du 'gyur bar bstan nas /
da ni dngos po yod par smra ba dag las 'byung ba dang 'jig pa yod pa'i phyir /
nyon mongs pa spangs pa dang /
phung po 'gag pa las mya ngan las 'das pa rnam gnyis 'thob pa yod par bstan pa'i phyir /
gang zhig spangs pas sam /
'gags pas mya ngan las 'da' bar yang 'dod de zhes bya ba smras so / /
nyon mongs pa spangs pas phung po'i lhag ma dang bcas pa'i mya ngan las 'das pa 'thob pa'i khungs bstan pa'i phyir /
ji skad du dga' ba'i 'dod chags dang ldan pa'i sred pa de zad cing bral ba gang yin pa de ni mya ngan las 'das pa'o zhes kyang gsungs la zhes bya ba smras so / /
phung po 'gags pas phung po'i lhag ma med pa'i mya ngan las 'das pa 'thob pa'i khungs bstan pa'i phyir /
de bzhin du /
ma zhum pa yi sems kyis ni / /
tshor ba dang du len pa na / /
de yi sems ni rnam grol ba / /
mar me shi bar gyur pa bzhin / /
zhes kyang gsungs so zhes bya ba smras te /
bcom ldan 'das yongs su mya ngan las 'das pa na /
'phags pa 'od srungs chen pos /
'phags pa kun dga' bo la /
bcom ldan 'das kyi mya ngan las 'das pa ji 'dra zhes dris pa dang /
'phags pa kun dga' bos tshigs su bcad pa 'di gsungs so / /
de ltar nyon mongs spang ba dang /
phung po 'gag pa las mya ngan las 'das pa rnam pa gnyis thob pa de yang ngo bo nyid yod par smra ba la 'byung ba dang /
'jig pa yod pas 'thob pa'i phyir dngos po rnams ngo bo nyid yod pa nyid du khas blang bar bya'o zhes bstan pa'i phyir mya ngan las 'das pa 'thob pa de yang ngo bo nyid yod pa 'di ma gtogs par gzhan gyis mi 'thob pas de'i phyir dngos po rnams ngo bo nyid yod pa nyid du 'dod par bya'o zhes bya ba smras te /
des ni rang gi gzhung gzugs pa bstan to / /
da ni pha rol po'i gzhung sun dbyung ba bstan pa'i phyir /
ngo bo nyid med pa nyid du smra ba rnams la ni gang ngo bo nyid med pa de la mya ngan las 'das pa 'thob pa med de /
'byung ba dang 'jig pa med pa'i phyir dper na mo gsham gyi bu bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu la ni 'byung ba dang 'jig pa med pa'i phyir /
mya ngan las 'das pa 'thob pa med pa de bzhin du /
gang ngo bo nyid med pa de la yang 'byung ba dang 'jig pa med pa'i phyir mya ngan las 'das pa 'thob pa med do / /
ngo bo nyid med pa nyid du rjes su dpog pa'i dam bcas pa la chos can mya ngan las 'das pa'i khyad par 'thob pa brtsal ba'i skyon yod par bstan pa'i phyir /
ngo bo nyid med pa nyid du rjes su dpog pas /
'byung ba dang 'jig pa med pa'i phyir /
mya ngan las 'das pa 'thob pa med pas mya ngan las 'das pa 'thob pa brtsal ba'i phyir /
ngo bo nyid med pa nyid du rjes su dpog pa'i dam bcas pa la chos can mya ngan las 'das pa'i khyad par 'thob pa brtsal ba'i skyon yod do zhes bya bar smras so / /
re zhig de dag ni stong pa nyid kyi mi mthun pa'i phyogs kyi khyad par yin te /
phyogs snga ma smra ba'i gzhung yin no / /
stong pa nyid kyi mi mthun pa'i phyogs kyi khyad par de dgag pas mya ngan las 'das pa ngo bo nyid med pa nyid du bstan pa'i phyir /
de skad ces zer ba de'i lan du 'dir 'grel pa byed pa nyid kyis /
de ni bzang po ma yin te /
ji ltar sgyu ma'i mar me ngo bo nyid dang bral ba 'chi ba tha snyad du gtogs pa'i blo'i spyod yul du yod par mi 'gal ba de bzhin du 'du byed rnams ngo bo nyid med pa nyid yin yang thog ma med pa'i rkyen brgyud pa las skyes pa sgyu ma dang smig rgyu lta bu dag gi skye ba med pa ni mya ngan las 'das pa yin no zhes bya ba smras te /
des ni ngo bo nyid med pa yin yang tha snyad du 'byung ba dang 'jig pa yod pa'i phyir /
nyon mongs pa spang ba dang /
phung po dgag pas mya ngan las 'das pa rnam gnyis 'thob pa yod pa dpe dang bcas par bstan to / /
de na de 'thob par 'grub pa'i phyir ngo bo nyid yod par smra ba dag gi phyogs rigs pa dang ldan pa ma yin par bstan pa'i phyir /
de 'thob pa yang 'grub pa'i phyir /
ngo bo nyid yod pa nyid rigs pa dang mi ldan par shes par bya'o zhes bya ba smras so / /
dngos po rnams med pa'i ngo bo nyid du khas ma blangs pa'i phyir dam bcas pa la skyon med do zhes bya ba ni sngar pha rol po dag na re ngo bo nyid med pa nyid du rjes su dpog pa mya ngan las 'das pa 'thob pa med pas mya ngan las 'das pa 'thob pa brtsal ba'i phyir /
dam bcas pa la chos can gyi khyad par brtsal ba'i skyon yod do zhes zer ba de'i lan btab ste /
dbu ma pas dngos po rnams mo gsham gyi bu bzhin du med pa'i ngo bo nyid du khas blangs pa'i phyir tha snyad du mya ngan las 'das pa 'thob pa yod pas dam bcas pa la chos can gyi khyad par brtsal ba'i skyon med do / /
glags yod pa'i skyon yang med de /
mo gsham gyi bu la sogs pa dag don dam par dpe nyid du ma grub pa'i phyir ro zhes bya bas ni sngar pha rol po dag gis ngo bo nyid med pa nyid du smra ba rnams la ni gang ngo bo nyid med pa de la mya ngan las 'das pa 'thob pa med de /
'byung ba dang 'jig pa med pa'i phyir dper na mo gsham gyi bu bzhin no zhes sgrub pa smras pas dbu ma pas ngo bo nyid med pa nyid du smra ba'i phyogs la mya ngan las 'das pa 'thob pa med pa'i glags yod pa'i skyon du 'gyur bar bstan pa'i lan btab ste /
don dam par pha rol po dag gi dpe mo gsham gyi bu la sogs pa dag dpe nyid du ma grub pa'i phyir pha rol po dag gi sgrub pa dpe ma tshang ba'i skyon yod pa des /
dbu ma pa la glags yod pa'i skyon gdags par mi nus so / /
da ni pha rol po dag gis dbu ma pa la skyon gang dag brtags pa de dag nyid pha rol po dag la phyir bsgrin pa bstan pa'i phyir /
gzhan yang ji ltar dngos po rnams ngo bo nyid med pa nyid du rtog pa la /
gal te 'di dag kun stong na / /
'byung ba med cing 'jig pa med / /
gang zhig spang dang 'gag pa las / /
mya ngan 'da' bar 'gyur bar 'dod / /
ces bya ba de bzhin du dngos po rnams ngo bo nyid yod pa nyid du rtog pa la yang /
gal te 'di kun mi stong na / /
'byung ba med cing 'jig pa med / /
gang zhig spang dang 'gag pa las / /
mya ngan 'da' bar 'gyur bar 'dod / /
ngo bo nyid la 'gyur ba med pas spang ba dang 'gag pa mi 'thad pa'i phyir /
ngo bo nyid yod par smra ba /
de kho na rab tu ma mthong ba nyid kyi ngo bo nyid la de kho na mthong ba mi 'thad pa'i phyir ro zhes bya bar dgongs so zhes bya ba smras so / /
de nyid kyi mjug bsdu ba bstan pa'i phyir /
de'i phyir ngo bo nyid yod par smra ba dag nyid la mya ngan las 'das pa 'thob pa yod par bstan dka'o zhes bya ba smras so / /
ngo bo nyid med par smra ba la mya ngan las 'das pa 'thob pa yod par bstan pa'i phyir /
ngo bo nyid med pa nyid la ni sgyu ma'i mar me 'chi ba bzhin du mya ngan las 'das pa 'thob pa yod par rung ngo zhes bya ba smras so / /
ngo bo nyid yod pa nyid la mya ngan las 'das pa 'thob pa yod par rjes su dpog pa'i dam bcas pa la chos can mya ngan las 'das pa 'thob par sgrub pa'i chos ngo bo nyid yod pa nyid kyi ngo bo nyid brtsal ba'i skyon yod par bstan pa'i phyir /
mya ngan las 'das pa 'thob par rjes su dpog pas / /
'byung ba dang 'jig pa yod pa'i phyir / /
ngo bo nyid med pa nyid kyis ngo bo nyid yod pa nyid brtsal ba'i phyir /
ngo bo nyid rjes su dpog pa'i dam bcas pa la / /
chos can mya ngan las 'das pa 'thob pa yod par sgrub pa'i chos ngo bo nyid yod pa nyid kyis /
ngo bo nyid brtsal ba'i skyon yod do zhes bya ba smras so / /
yang na pha rol po dag na re /
gal te 'di dag kun stong na / /
'byung ba med cing 'jig pa med / /
de'i phyir /
gang zhig spang dang 'gag pa las / /
mya ngan 'da' bar 'gyur bar 'dod / /
gal te 'du byed 'di dag mya ngan las 'da' bar 'dod na ni 'du byed de dag don dam par ngo bo nyid yod pa kho nar shes par bya ste /
nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro / /
rnga mo la sogs pa'i rwa yod pa ma yin pa dag la ni de dag med do zhes zer ro zhes bya ba ni stong pa nyid kyi mi mthun pa'i phyogs kyi khyad par snga ma de nyid rnam pa gzhan du bshad pa'i tshig yin te /
'di ni rang gi sde pa gang dag 'du byed rnams mya ngan las 'das par smra ba de dag na re gal te dbu ma pa dag 'dod pa ltar 'di dag kun stong na /
'byung ba dang 'jig pa med pa'i phyir 'du byed nyon mongs pa dang /
phung po gang zhig spang ba dang /
'gags pa las mya ngan las 'da' bar 'gyur bar 'dod de /
de dag la mya ngan las 'da' ba mi 'thad do / /
gal te 'du byed 'di dag mya ngan las 'da' bar 'dod na ni 'du byed 'di dag don dam par ngo bo nyid yod pa kho nar shes par bya ste /
nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir rnga mo la sogs pa'i rwa yod pa ma yin pa dag la ni de dag med do zhes gzhan gyi phyogs sun 'byin pa dang /
rang gi gzhung 'dzugs pa'i tshig ston te /
de dag kyang chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe yin par go rims bzhin du sbyar te /
'di na rnga mo la sogs pa'i rwa yod pa ma yin pa gang dag la nyon mongs pa spang ba dang /
ming dang gzugs 'gags pas mya ngan las 'das pa 'thob pa med pa de dag ni ngo bo nyid yod pa ma yin gyi /
'du byed gang dag la nyon mongs pa spang ba dang /
ming dang gzugs 'gags pas mya ngan las 'das pa 'thob pa yod pa de dag ni don dam par ngo bo nyid yod pa kho nar shes par bya'o zhes zer ro / /
de skad ces zer ba de'i lan du /
'dir slob dpon gyis bshad pa /
gal te 'di kun mi stong na / /
'byung ba med cing 'jig pa med / /
ngo bo nyid yod pas nges par gnas pa ngo bo nyid mi 'gyur ba la de dag mi 'thad pa'i phyir ro / /
de'i phyir /
gang zhig spang dang 'gags pa las / /
mya ngan 'da' bar 'gyur bar 'dod / /
ces bya ba smras te /
'di yang stong pa nyid kyi mi mthun pa'i phyogs kyi khyad par dgag pa sngar bstan pa de nyid rnam pa gzhan du bshad pa yin no / /
de'i phyir /
'di ltar khyod kyis smras pa'i gtan tshigs la rjes su 'gro ba yod par gyur na ni bsgrub par bya ba sgrub nus par yang 'gyur grang na /
de yang med pas kho bo cag gi phyogs la ngo bo nyid yod par smra ba'i gtan tshigs thun mong ma yin pa nyid dang /
don 'gal ba nyid kyang yin no zhes bya ba smras te /
'dis ni 'du byed mya ngan las 'da' bar smra ba dag gi gtan tshigs nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro zhes bya ba de la rjes su 'gro ba'i dpe 'du byed de dag don dam par ngo bo nyid yod pa kho nar shes par bya ste /
dper na che ge mo zhig bzhin no zhes bya ba yod par gyur na ni des bsgrub par bya ba 'du byed rnams don dam par ngo bo nyid yod pa kho nar shes par bya ste zhes bya ba de sgrub nus par yang 'gyur grang na /
de yang med pas kho bo cag gi phyogs la khyed kyi gtan tshigs de thun mong ma yin pa nyid yin pas don dam par ma grub pa nyid yin la /
kun rdzob tu sgrub na ni don 'gal ba nyid kyang yin no zhes bstan to / /
da ni pha rol po dag gi gtan tshigs nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro zhes bya ba de'i don bden pa gnyi gar yang mi 'grub pa bstan pa'i phyir /
gtan tshigs kyi don dri bar yang bya ste /
ji tha snyad du mya ngan las 'das pa 'thob pa'i phyir ram /
'on te don dam par 'thob pa'i phyir zhes brtag pa rnam pa gnyis smras so / /
de la re zhig brtag pa dang po mi 'thad par bstan pa'i phyir /
de la gal te tha snyad du na ni grub pa la sgrub pa yin no zhes bya ba smras so / /
brtag pa gnyis pa mi 'thad par bstan pa'i phyir /
'on te don dam par na ni kho bo cag /
spang ba med pa 'thob med pa / /
chad pa med pa rtag med pa / /
'gag pa med pa skye med pa / /
de ni mya ngan 'das par 'dod / /
de'i phyir nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro zhes gang smras pa'i gtan tshigs de'i don ma grub pa nyid do zhes bya ba smras so / /
tshig le'ur byas pa'i tshig gi don de dag ni gcig gis gcig bshad par bya'o / /
da ni pha rol po dag don dam par dngos po rnams ngo bo nyid yod pa nyid du bsgrub pa'i gtan tshigs nyon mongs pa spang ba dang /
phung po 'gags pas mya ngan las 'das pa 'thob pa'i phyir ro zhes bya ba de la /
mya ngan las 'das pa 'thob pa yod par smra ba dag las kha cig ni mya ngan las 'das pa dngos po yin par 'dod /
kha cig ni mya ngan las 'das pa dngos po med pa yin par 'dod pas de gnyi ga la yang mya ngan las 'das pa 'thob pa yod par mi 'thad par bstan pa'i phyir /
yang gzhan yang 'di la mya ngan las 'das pa smra ba dag las kha cig ni mya ngan las 'das pa rdzas su yod par smra /
gzhan dag ni rdzas su yod pa ma yin par smra ste /
de gnyi ga yang ji ltar mi 'thad pa de ltar brtag par bya'o zhes bya ba smras te /
rdzas su yod par smra ba ni dngos po yin par smra ba ste grangs can dang /
bye brag pa dang /
bye brag tu smra ba dang /
rnal 'byor spyod pa la sogs pa dag go / /
rdzas su yod pa ma yin par smra ba ni dngos po med pa yin par smra ba ste /
gos dmar sde dang /
mdo sde pa dang /
'jig rten rgyang pan pa la sogs pa dag go / /
de la re zhig mya ngan las 'das pa dngos po yin par 'dod pa dag gi gzhung ji ltar mi 'thad pa de ltar brtag par bya ste /
de'i phyir /
mya ngan 'das pa dngos po min / /
rga shi'i mtshan nyid thal bar 'gyur / /
mya ngan las 'das pa dngos po yin par ston pa'i rjes su dpag pa med pa'i phyir dang /
dngos po nyid du rjes su dpog pas rga shi'i mtshan nyid kyis mya ngan las 'das pa rga shi'i mtshan nyid can du thal bar 'gyur ba'i phyir zhes bya ba smras te /
des ni mya ngan las 'das pa dngos po ma yin te dngos po yin par ston pa'i rjes su dpag pa med pa'i phyir dang /
dngos po nyid du rjes su dpog pa na rga shi'i mtshan nyid can du thal bar 'gyur ba'i phyir dngos po ma yin no zhes bstan to / /
dngos po nyid rjes su dpog na /
ci'i phyir rga shi'i mtshan nyid can du thal bar 'gyur zhe na /
de'i phyir /
rga dang 'chi ba med pa yi / /
dngos po yod pa ma yin no / /
dngos po ni rga shi'i mtshan nyid med na mi 'byung ba nyid yin pa'i phyir ro zhes bya bar dgongs so zhes bya ba smras te /
da ni de ltar dngos po ni rga shi'i mtshan nyid can yin pas mya ngan las 'das pa ni rga shi med pa'i phyir dngos po ma yin par bstan pa'i phyir /
de ni mi 'dod de /
mya ngan las 'das pa ni rga shi med par 'dod pas de'i phyir smra ba nus te zhes bya ba smras so / /
de nyid kyi rjes su dpag pa bstan pa'i phyir /
don dam par mya ngan las 'das pa ni dngos po yod pa ma yin te /
rga shi med pa'i phyir /
dper na mo gsham gyi bu bzhin pas de'i phyir khyod kyi phyogs la yang gtan tshigs kyi don ma grub pa de nyid yod do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na mo gsham gyi bu ni rga shi med pa'i phyir khyod dngos po ma yin pa de bzhin du mya ngan las 'das pa yang rga shi med pa'i phyir dngos po ma yin pas de'i phyir dngos por smra ba khyod kyi phyogs la yang don dam par 'du byed rnams ngo bo nyid yod pa kho nar shes par bya ste /
nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro zhes bya ba'i gtan tshigs kyi don ma grub pa de nyid yod do / /
da ni mya ngan las 'das pa dngos po yin par gyur na /
'dus byas yin par thal bar 'gyur bas dngos po ma yin par sgrub pa bstan pa'i phyir /
yang na sun dbyung ba'i lam gzhan yod de /
mya ngan las 'das pa dngos po yin par smra ba dag gi phyir bshad pa /
gal te mya ngan 'das dngos na / /
mya ngan 'das pa 'dus byas 'gyur / /
'dus byas yin par mi 'dod de / /
zhes bya ba smras so / /
'dis ni mya ngan las 'das pa'i chos ni 'dus byas nyid ma yin par bstan to zhes bya bas ni tshig le'ur byas pa'i phyed gong ma 'dis ni mya ngan las 'das pa dngos po ma yin par sgrub pa'i chos gtan tshigs ni 'dus byas nyid ma yin par bstan to / /
ci'i phyir dngos po yin na 'dus byas su 'gyur zhe na /
de'i 'thad pa bstan pa'i phyir / /
dngos po 'dus byas ma yin pa / /
'ga' yang ji ltar yod ma yin / /
zhes bya ba smras so / /
'dis ni chos mi mthun pa'i phyogs kyi dpe bstan to zhes bya bas ni tshig le'ur byas pa'i phyed 'og ma 'dis ni mya ngan las 'das pa dngos po ma yin par bsgrub pa'i chos mthun pa'i phyogs kyi dpe ni dngos po 'dus byas ma yin pa 'ga' yang med pa'i sgo nas nam mkha'i me tog lta bu 'dus byas ma yin pa dpe nyid du bstan to / /
de nyid kyi tshad ma bstan pa'i phyir /
de'i phyir rjes su dpag pa ni mya ngan las 'das pa ni dngos po ma yin te /
'dus byas ma yin pa'i phyir dper na nam mkha'i me tog bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nam mkha'i me tog ni 'dus byas ma yin pa'i phyir dngos po ma yin pa de bzhin du mya ngan las 'das pa yang 'dus ma byas pa'i phyir dngos po ma yin no / /
da ni mya ngan las 'das pa dngos po yin na bsten nas gdags par bya ba yin par thal bar 'gyur bas dngos po ma yin par bsgrub pa bstan pa'i phyir /
yang na sbyor ba'i lam gzhan yang yod de / /
gal te mya ngan 'das dngos na / /
ji ltar myang 'das de bsten min / /
dngos po ni bsten nas gdags par bya ba nyid med na mi 'byung ba'i phyir ro zhes bya bar dgongs so zhes bya ba smras so / /
'dis ni mya ngan las 'das pa'i chos ni bsten nas gdags par bya ba nyid ma yin pa nyid bstan to zhes bya ba ni tshig le'ur byas pa'i phyed gong ma 'dis ni mya ngan las 'das pa dngos po ma yin par bsgrub pa'i chos gtan tshigs ni bsten nas gdags par bya ba nyid ma yin par bstan to / /
ci'i phyir dngos po yin na bsten nas gdags par bya ba nyid yin par 'gyur zhe na /
de'i 'thad pa bstan pa'i phyir /
de nyid kyi phyir bshad pa /
dngos po bsten pa ma yin pa / /
'ga' yang yod pa ma yin no / /
gang ma bsten par yod pa'i dngos po ni 'ga' yang med do zhes bya ba smras so / /
'dis ni chos mthun pa'i phyogs kyi dpe ma yin pa nyid bstan to zhes bya bas ni tshig le'ur byas pa'i phyed 'og ma 'dis ni mya ngan las 'das pa dngos po ma yin par bsgrub pa'i chos mthun pa'i phyogs kyi dpe ni dngos po bsten nas gdags par bya ba ma yin pa 'ga' yang med pa'i sgo nas ri bong gi rwa lta bu bsten nas gdags par bya ba nyid ma yin pa dpe de nyid du bstan to / /
de nyid kyi tshad ma bstan pa'i phyir /
de'i phyir rjes su dpag pa ni mya ngan las 'das pa ni dngos po ma yin te /
bsten nas gdags par bya ba nyid ma yin pa'i phyir /
dper na ri bong gi rwa bzhin no zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong rwa ni bsten nas gdags par bya ba nyid ma yin pa'i phyir dngos po ma yin pa de bzhin du mya ngan las 'das pa yang bsten nas gdags par bya ba nyid ma yin pa'i phyir dngos po yang ma yin no / /
de ltar re zhig mya ngan las 'das pa dngos po yin par 'dod pa dag gi gzhung ji ltar mi 'thad pa de ltar brtag pa bstan to / /
da ni mya ngan las 'das pa dngos po med pa yin par 'dod pa dag gi gzhung ji ltar mi 'thad pa de ltar brtag par bya ste /
de'i phyir /
gos dmar sde gang dag mya ngan las 'das pa mar me shi ba bzhin no zhes bya ba smra ba dang /
mdo sde pa dag skye ba med pa tsam la mya ngan las 'das par tha snyad 'dogs pa de dag gi phyir bshad pa /
gal te mya ngan 'das dngos min / /
dngos med ji ltar rung bar 'gyur / /
gal te mya ngan las 'das pa dngos po med pa yin na dngos po med pa rdzas su med pa'i rnam grangs la bye brag tu smra ba la sogs pas brtags pa don dam pa'i dge ba dang nyon mongs pa nye bar zhi ba'i mtshan nyid dag ji ltar rung bar 'gyur te /
dngos po med pa la nam mkha'i me tog bzhin du dge ba nyid la sogs pa dag mi 'thad pa'i phyir dang /
mya ngan las 'das pa rdzas su med pa'i ngo bo nyid yin par ston pa'i rjes su dpag pa med pa'i phyir mya ngan las 'das pa dngos po med pa ma yin no zhes bya bar dgongs so zhes bya ba smras te /
des ni gos dmar sde dag gi gzhung las /
ji ltar mar me shi ba ni / /
sa la mi 'gro mkha' la min / /
phyogs su mi 'gro phyogs mtshams min / /
mar zad nyi tshe shi 'gyur ltar / /
sangs rgyas mya ngan 'das pa yang / /
sa la mi 'gro mkha' la min / /
phyogs su mi 'gro phyogs mtshams min / /
sred zad nyi tshes 'da' bar 'gyur / /
zhes smra zhing mya ngan las 'das pa mar me shi ba bzhin du dngos po med pa yin par 'dod pa dang /
mdo sde pa dag nyon mongs pa dang /
ming dang gzugs skye ba med pa tsam la mya ngan las 'das par tha snyad gdags kyi mya ngan las 'das pa zhes bya ba nyid ni dngos po med pa yin no zhes zer bas de dag gi phyir 'di bshad de /
gal te mya ngan las 'das pa dngos po med pa yin na /
dngos po med pa rdzas su med pa'i rnam grangs la bye brag tu smra ba la sogs pas brtags pa mya ngan las 'das pa ni don dam pa'i dge ba dang nyon mongs pa nye bar zhi ba'i mtshan nyid rnam par grol ba'i bde ba chen po yin no zhes bya ba'i lung de dag ji ltar rung bar 'gyur te /
mya ngan las 'das pa dngos po med pa yin par smra ba dag lung de dag mi 'thad pa'i gnod pa yod pa'i phyir /
mya ngan las 'das pa rdzas su med pa'i ngo bo nyid yin par ston pa'i rjes su dpag pa med pa'i phyir mya ngan las 'das pa dngos po med pa ma yin no zhes bya bar dgongs so zhes bstan to / /
yang gzhan yang ji skad bstan pa'i sgrub pas / /
gang la mya ngan 'das dngos min / /
de la dngos med yod ma yin / /
mar me'i dpes mar me ni dngos po nyid yin par 'jig rten la grags te /
phyis med pa'i phyir ro zhes bya bas ni gos dmar sde gang dag mya ngan las 'das pa mar me shi ba bzhin no zhes zer ba'i sgrub pa ji skad bstan pa des na /
de dag gi phyogs la mya ngan las 'das pa dngos po la brten pa yin pas /
de la dngos po med pa yod pa ma yin te /
mar me'i dpes mar me ni phyis shi ba na med par gyur pa'i phyir ma shi ba'i dus na dngos po nyid yin par 'jig rten la grags pas de dngos po med pa ma yin pa de bzhin du mya ngan las 'das pa yang dngos po med pa ma yin par bstan to / /
gal te 'dir gos dmar sde dag 'di skad ces kho bo cag gis mya ngan las 'das pa'i dpe mar me las blangs pa des mar me dngos po yod pa bzhin du mya ngan 'das pa dngos po yod par ma smras kyi mar me shi ba dngos po med pa bzhin du mya ngan las 'das pa dngos po med par smras pas /
des na mar me shi ba bzhin du mya ngan las 'das pa dngos po med pa yin par grub po zhes zer ba'i phyogs snga ma khong nas dbyung ba de'i lan du 'dir bstan bcos mdzad pas yang /
gzhan yang /
gal te mya ngan 'das dngos min / /
ji ltar myang 'das de bsten min / /
mar me dngos po med pa bsten nas gdags pa ni /
bsten nas gdags par bya ba nyid yin pa'i phyir ro zhes bya bar dgongs so zhes bshad de /
mya ngan las 'das pa mar me shi ba bzhin du dngos po med pa yin na bsten nas gdags par bya ba yin par thal bar 'gyur te /
dper na mar me shi ba dngos po med pa ni dngos po la brten nas gdags par bya ba nyid yin pa de bzhin du mya ngan las 'das pa dngos po med pa yang dngos po la bsten nas gdags par bya ba nyid yin par thal bas de lta na mya ngan las 'das pa bstan nas gdags par bya ba nyid ma yin pa'i lung dang 'gal lo zhes bya bar dgongs so / /
ci'i phyir dngos po med pa yin na bsten nas gdags par bya ba nyid yin par 'gyur zhe na /
de'i 'thad pa bstan pa'i phyir /
de nyid kyi phyir bshad pa /
gang zhig bsten pa ma yin pa'i / /
dngos med yod pa ma yin no / /
gang ma bsten par yod pa'i dngos po med pa ni 'ga' yang med do zhes bya ba smras te /
'dir yang rjes su dpag pa ni mya ngan las 'das pa ni dngos po med pa ma yin te /
bsten nas gdags par bya ba nyid ma yin pa'i phyir /
dper na ri bong gi rwa bzhin no zhes bya bar sbyar ro / /
'dir gal te pha rol po dag 'di skad ces sangs rgyas par gtogs pa thams cad kyis mya ngan las 'das pa 'dod par bya ba yin na de khyod kyi dngos po dang dngos po med pa'i tshul gnyi gar brtsal bas de'i phyir /
khyod la khas blangs pa la gnod pa'i skyon du 'gyur ro zhes zer ba'i phyogs snga ma'i khong nas dbyung ba de'i lan du /
'dir bstan bcos mdzad pas /
gang gi phyir de ltar ji skad bstan pa'i tshul gyis don dam par mya ngan las 'das pa dngos po dang dngos po med pa ma yin pa de'i phyir /
'ong ba dang ni 'gro ba'i dngos / /
bsten tam rgyur byas gang yin pa / /
de ni bsten min rgyur byas min / /
mya ngan 'das pa yin par bstan / /
'ong ba dang 'gro ba'i dngos po bsten nas 'byung ba dang rgyur byas nas gdags pa gang yin pa de dag bsten nas 'byung ba dang /
rgyur byas nas gdags pa med pa ni tha snyad du mya ngan las 'das pa yin par bstan pas /
don dam par mya ngan las 'das pa dngos po dang dngos po ma yin pa nyid du bkag kyang khas blangs pa la gnod pa'i skabs med do zhes bya ba smras te /
'dis ni kun rdzob tu 'ong ba dang /
'gro ba'i dngos po bsten nas 'byung ba dang /
rgyur byas nas gdags pa gang yin pa de ni 'khor ba yin la /
'khor ba de nyid bsten nas 'byung ba dang /
rgyur byas nas gdags pa med pa ni mya ngan las 'das pa yin par bstan pas don dam par mya ngan las 'das pa dngos po dang dngos po ma yin pa nyid du bkag kyang kho bo cag la khas blangs pa la gnod pa'i skabs med do zhes bstan to / /
de la 'ong ba ni skye ba yin /
'gro ba ni 'gag pa yin te /
skye ba dang 'gag pa'i dngos po de yang rkyen 'ga' zhig la brten nas 'byung ba dang /
nye bar len pa 'ga' zhig rgyur byas nas gdags pa yin pa de ni 'khor ba zhes bya ste /
'di ltar 'du byed kyi tshogs rkyen 'gag zhig la brten tam /
nye bar len pa 'ga' zhig rgyur byas nas 'gro ba lnga'i 'khor bar 'ong ba dang 'gro ba'i tshul gyis 'khor lo'i rnam pa bzhin du skye ba dang 'gag par 'gyur ba ni 'khor ba yin pa'i phyir ro / /
de nyid rkyen la ma brten tam nye bar len pa rgyur ma byas pas 'gro ba lnga'i 'khor ba 'ong ba dang /
'gro ba'i tshul gyis 'khor lo'i rnam pa bzhin du skye ba dang 'gag par mi 'gyur ba 'di mya ngan las 'das pa yin no / /
de ltar dbu ma pas kun rdzob kyi tha snyad du 'khor ba dang /
mya ngan las 'das pa gnyi ga yod par khas len pas don dam par mya ngan las 'das pa dngos po dang dngos po med pa gnyi ga ma yin par bkag tu zin kyang khas blangs pa la gnod pa'i skyon du 'gyur ba med do zhes bya bar sbyar ro / /
da ni sngar pha rol po dag na re dngos po rnams ngo bo nyid yod na nyon mongs pa spang ba dang /
phung po 'gags pas mya ngan las 'das pa rnam pa gnyis 'thob par 'gyur bas ngo bo nyid yod par smra ba la mya ngan las 'das pa 'thob pa yod do zhes zer ba de nyid dgag pa'i phyir yang /
gzhan yang /
'byung ba dang ni 'jig pa dang / /
spang bar ston pas bka' stsal to / /
zhes bya ba smras te /
'byung ba ni srid par 'khor ba yin la 'jig pa ni nyon mongs pa spang ba dang /
phung po 'gags pas mya ngan las 'das pa yin pas de gnyi ga yang dngos po dang dngos po med pa'i mthar lta ba yin pa'i phyir spang bar ston pas bka' stsal te /
dngos po'i mtshan nyid kyi nyon mongs pa spang ba dang /
phung po 'gags pas dngos po'i mtshan nyid kyi mya ngan las 'das pa 'thob par bya ba yang med la /
dngos po med pa'i mtshan nyid kyi nyon mongs pa spang ba dang /
phung po 'gags pas dngos po med pa'i mtshan nyid kyi mya ngan las 'das pa 'thob par bya ba yang med do zhes bka' stsal to / /
de nyid kyi khungs bstan pa'i phyir / /
mdo sde las ji skad du gang dag 'byung ba'am /
'jig pas srid pa las nges par 'byung ba yongs su tshol bar byed pa de dag gi de ni yongs su mi shes pa yin no zhes gsungs pa lta bu'o zhes bya ba smras so / /
de phyir mya ngan 'das pa ni / /
dngos min dngos med min par rigs / /
zhes pa ni mjug bsdu ba yin te /
de ltar bcom ldan 'das nyid kyis mya ngan las 'das pa rnam pa gnyi gar dgag pa mdzad pas /
de'i phyir mya ngan las 'das pa ni dngos po yang ma yin la /
dngos po med pa yang ma yin par rigs pas khas blangs pa la gnod par yang mi 'gyur ro / /
gal te 'byung ba ni spang bar bya ba nyid kyis sun dbyung bar bya ba yin pa'i phyir dngos po nyid dgag pa mi rigs so zhe na zhes bya ba pha rol po dag na re 'byung ba ni srid par 'khor ba ste /
de ni spang bar bya ba nyid kyis sun dbyung bar bya ba yin pa'i phyir dngos po nyid yin pas dngos po de dngos po med par dgag pa mi rigs so zhes zer ba'i tshig yin no / /
de'i lan du 'grel pa byed pa nyid kyis 'byung ba yang dngos po'i bdag nyid yin pa'i phyir skyon med do zhes bya ba smras te /
'byung ba yang 'khor ba'i dngos po'i bdag nyid yin pa'i phyir de ni ngo bo nyid med pa nyid kyis spang du med cing sun dbyung du med pa'i phyir de dngos po nyid ma yin par bkag pa la skyon med do / /
re zhig de dag gis ni mya ngan las 'das pa dngos po yin par 'dod pa dang /
dngos po med pa yin par 'dod pa dag ji ltar mi 'thad pa de ltar brtag pa bstan to / /
da ni mu stegs 'os pa pa dag gi gzhung las mya ngan las 'das pa ni dngos po dang dngos po med pa gnyi ga'i bdag nyid yin par 'dod pa'i gzhung dgag par bya ste /
de la re zhig de dag gi phyogs snga ma bstan pa'i phyir dang /
gzhan dag gis smras pa /
thar pa ni dngos po yang yin la dngos po med pa yang yin pas gnyi ga'i bdag nyid yin pa'i phyir skyon med do zhes bya ba smras te /
de ni mu stegs 'os pa dag na re thar pa ni 'jig rten 'dus pa zhes bya ba grub pa'i zhing gi mtshan nyid yin pas yod la /
de la srog gi tshig gi don nges par gnas pa'i phyir dngos po yang yin la 'khor ba'i sdug bsngal rgyun chad pas dngos po med pa yang yin te /
ji skad du /
rgyal bas gsungs pa'i thar pa 'tsho byed pa / /
rgya spos dri ma med pa'i mdog dang ni / /
'o ma mu tig ba mo'i mdog 'dra zhing / /
dbyibs ni gdugs zlum bkan pa lta bu yin / /
zhes bshad pa lta bu ste /
de'i don ni thar pa 'jig rten 'dus pa zhes bya ba grub pa'i zhing gi mtshan nyid 'jig rten thams cad kyi steng na gnas pa de'i kha dog ni rgya spos kyi me tog dang /
'o ma dang /
mu tig dang /
kha ba'i mdog 'dra la dbyibs ni gdugs zlum po bkan pa ltar 'dug pa yin te /
de la srog gi tshig gi don nges par gnas pas dngos po yang yin la /
'khor ba'i sdug bsngal rgyun chad pas dngos po med pa yang yin pas gnyi ga'i bdag nyid yin pa'i phyir khyed dbu ma pas dngos po dang dngos po med pa bkag pa'i skyon kho bo cag gi phyogs la med do zhes zer ba'i tshig yin no / /
de skad ces zer ba de dag gi gzhung yang ji ltar mi 'thad pa de ltar brtag par bya ste /
de'i phyir 'di bshad de /
gal te mya ngan 'das pa ni / /
dngos dang dngos med gnyis yin na / /
dngos dang dngos po med pa dag /
thar par 'gyur ba de mi rigs / /
dgag pa mi mthun pa'i phyir te /
gal te dngos po yin na ji ltar dngos po med pa yin /
ji ste dngos po med pa yin na ni dngos po zhes bya ba ma yin no zhes bya ba smras te /
tshig le'ur byas pa'i phyed gong mas ni pha rol po'i gzhung bsnan pa bstan la phyed 'og mas ni de mi 'thad par sun dbyung ba bstan te /
gal te mya ngan las 'das pa dngos po dang dngos po med pa gnyi ga yin na dngos po dang dngos po med pa mi mthun pa de dag thar pa 'jig rten 'dus pa zhes bya ba grub pa'i zhing gi mtshan nyid yin par 'gyur ba de mi rigs te /
khyod phyed ni yod la phyed ni med par 'dod pa de lta na khyod kyi thar pa kha dog dkar po dbyibs zlum po de yang phyed yod la phyed med pas phyed dkar phyed gnag dang zla gam lta bur 'gyur la khyod kyi srog gi tshig gi don nges par gnas pa de yang phyed yod phyed med pas phyed shi phyed gson par 'gyur zhing khyod kyi 'khor ba'i sdug bsngal rgyun chad pa de yang phyed yod phyed med pas phyed sdug phyed skyid par 'gyur bas de lta bu'i thar pa de ni yod par mi rigs so / /
ji ste yang ltos pa'i dbang gis dngos po dang dngos po med pa'i mtshan nyid yin te /
lus dang dbang po dang blo med pa'i phyir dngos po med pa yin la /
bde ba la bzlar med pa gtan du ba dang ldan pa'i phyir dngos po yin no zhe na zhes bya ba ni 'os pa pa dag na re mya ngan las 'das pa ni ji skad smos pa de gnyis ltos pa'i dbang gis dngos po dang dngos po med pa gnyi ga'i mtshan nyid yin no zhes zer ba'i tshig yin no / /
de'i lan du 'grel pa byed pa nyid kyis de ni bzang po ma yin te /
lus la sogs pa'i skye ba bkag pa kho nas de dag med pa bkag pa'i phyir dang bde ba la bzlar med pa gtan du ba yang 'dus byas kyi skye ba bkag pa kho nas bkag pa'i phyir dang bde ba 'dus ma byas yod pa nyid du ston pa'i rjes su dpag pa med pa'i phyir de ni rigs pa ma yin no zhes bya ba smras te /
don dam par skye ba bkag pa'i phyir ltos pa snga ma gnyis mi 'grub pa'i phyir dang /
bde ba 'dus ma byas yod pa nyid du ston pa'i rjes su dpag pa khyed la med pa'i phyir de yang rigs pa ma yin no / /
lhag ma ni snga ma bzhin no zhes bya ba ni mya ngan las 'das pa dngos po dang dngos po med pa gnyi ga'i bdag nyid yin par 'dod pa dgag pa'i 'thad pa lhag ma ni sngar dngos por 'dod pa dang /
dngos po med par 'dod pa dgag pa'i phyogs su bstan pa'i skyon gnyi gar 'gyur ro zhes bya bar sbyar ro / /
de yang 'di ltar sbyar te /
mya ngan 'das pa dngos po min / /
rga shi'i mtshan nyid thal bar 'gyur / /
rga dang 'chi ba med pa yi / /
dngos po yod pa ma yin no / /
gal te mya ngan 'das dngos na / /
mya ngan 'das pa 'dus byas 'gyur / /
dngos po 'dus byas ma yin pa / /
'ga' yang ji ltar yod ma yin / /
gal te mya ngan 'das dngos na / /
ji ltar myang 'das de brten min / /
dngos po brten pa ma yin pa / /
'ga' yang yod pa ma yin no / /
zhes bshad pa'i tshul gyis 'os pa pa dag gi thar pa 'jig rten 'dus pa zhes bya ba grub pa'i zhing gi mtshan nyid srog tshig gi don nges par gnas pa de dngos po yin na rga shi'i mtshan nyid can dang /
'dus byas dang brten nas gdags par bya ba nyid yin par thal bar 'gyur ro / /
gal te mya ngan 'das dngos min / /
dngos med ji ltar rung bar 'gyur / /
gang la mya ngan 'das dngos yin / /
de la dngos med yod ma yin / /
gal te mya ngan 'das dngos min / /
ji ltar myang 'das de brten min / /
gang zhig brten pa ma yin pa'i / /
dngos med yod pa ma yin no / /
zhes bshad pa'i tshul gyis 'os pa pa dag gi thar pa 'jig rten 'dus pa zhes bya ba grub pa'i zhing gi mtshan nyid 'khor ba'i sdug bsngal rgyun chad pa de dngos po med pa yin na de la don dam pa'i dge ba dang nyon mongs pa nye bar zhi ba'i mtshan nyid dag mi rung ba dang /
dngos po med pa mi rung ba dang brten nas gdags par bya ba nyid yin par thal bar 'gyur ro zhes bya bar sbyar ro / /
da ni 'os pa pa dag gi mya ngan las 'das pa dngos po dang dngos po med pa gnyi ga'i bdag nyid yin na brten nas gdags par bya ba nyid yin par thal bar 'gyur bar bstan pa'i phyir /
yang gzhan yang /
gal te mya ngan 'das pa ni / /
dngos dang dngos med gnyis yin na / /
mya ngan 'das pa ma brten min / /
'o na ci zhe na /
brten pa yin par 'gyur te /
'di ltar /
de ni gnyis la brten phyir ro / /
dngos po dang dngos po med pa'i mtshan nyid gnyis la brten pa'i phyir ro / /
mya ngan las 'das pa gnyis la brten par ni mi 'dod do / /
rnam pa de lta bu yod par bstan dka' ba'i phyir ro zhes bya bar dgongs so zhes bya ba smras so / /
da ni 'os pa pa dag gi mya ngan las 'das pa dngos po dang /
dngos po med pa gnyi ga'i bdag nyid yin na /
'dus byas dang 'dus ma byas kyi mtshan nyid mi mthun pa gnyis 'gal bas mi rung bar bstan pa'i phyir /
yang gzhan yang /
gal te mya ngan 'das pa ni / /
dngos dang dngos med gnyis yin na / /
mya ngan 'das pa 'dus ma byas / /
dngos dang dngos med 'dus byas yin /
de ltar na 'dis ni mya ngan las 'das pa'i chos ni dngos po dang dngos po med pa'i mtshan nyid las gzhan yin par ston to / /
gang zhig gang las mtshan nyid gzhan yin pa de ni de'i bdag nyid yin par mi rigs te /
me chu'i mtshan nyid las gzhan yin pa de chu'i bdag nyid ma yin pa bzhin no zhes bya bar dgongs so zhes bya ba smras so / /
gzhan dag gis smras pa /
gang la dngos po dang dngos po med pa dag yod pa de dag mya ngan las 'das pa yin gyi dngos po dang dngos po med pa'i bdag nyid ni ma yin te /
gcig la mi mthun pa'i bdag nyid gnyis med pa'i phyir ro zhes bya bas ni /
mya ngan las 'das pa ni ngo bo nyid du yod par smra ba dag na re /
gzhi gang la dngos po dang dngos po med pa dag yod pa'i gzhi de mya ngan las 'das pa yin no zhes zer ba'i tshig yin no / /
de yang mi 'thad pas /
de dgag pa'i phyir bshad pa /
gal te mya ngan 'das pa la / /
dngos dang dngos med gnyis yod na / /
khyed kyi tshul gyis so / /
de gnyis ni mi mthun pa yin pas mi mthun pa gnyis gcig la yod par mi rigs pas /
de'i phyir bshad pa /
de gnyis gcig la yod min te / /
snang ba dang ni mun pa bzhin / /
de'i phyir de yang rig pa ma yin no / /
zhes bya ba smras so / /
brgal zhing brtag pa mtshungs pa'i yang phyir te /
gang la dngos po dngos po med pa dag yod / /
ji dngos po la 'am 'on te dngos po med pa la de gnyi ga yang sngar bstan pa'i tshul gyis rigs pa ma yin pas de yang snying po ma yin no zhes bya bas ni gzhi gang la dngos po dang dngos po med pa dag yod pa'i gzhi de mya ngan las 'das pa yin par 'dod na /
de nyid dngos po zhig gam 'on te dngos po med pa zhig yin /
gal te dngos po yin na ni mya ngan las 'das pa rga shi'i mtshan nyid can dang /
'dus byas dang brten nas gdags par bya ba nyid du 'gyur la /
dngos po med pa yin na ni don dam pa'i dge ba nyon mongs pa nye bar zhi ba'i mtshan nyid dag mi rung ba dang /
dngos po med pa mi rung ba dang /
brten nas gdags par bya ba nyid yin par 'gyur ro zhes brgal zhing brtag pa snga ma dang mtshungs pa'i phyir de yang snying po ma yin no / /
de ltar de bdag gis ni mya ngan las 'das pa dngos po dang dngos po med pa de gnyi ga'i bdag nyid yin par 'dod pa dag ji ltar mi 'thad pa de ltar brtag pa bstan to / /
da ni mya ngan las 'das pa dngos po yang ma yin la dngos po med pa yang ma yin no zhes zer ba dag gis gzhung ji ltar mi 'dod pa de ltar brtag par bya ste /
de'i phyir /
gang dag mya ngan las 'das pa ni dngos po yang ma yin la dngos po med pa yang ma yin no zhes zer ba de dag gi phyir bshad pa /
dngos min dngos po med min pa / /
mya ngan 'das par gang ston pa / /
rab tu ston pa'o / /
dngos po med dang dngos po dag /
grub na de ni 'grub par 'gyur / /
gnyi ga bkag pas dngos po yang ma yin /
dngos po med pa yang ma yin pa zhes brjod pa'i phyir dang /
dngos po dang dngos po med pa yod par ston pa'i rjes su dpag pa med pa'i phyir ro zhes bya ba smras te /
dngos po dang dngos po med pa gnyis grub na de gnyis bkag pas gnyis ga ma yin pa'i mya ngan las 'das pa de yang 'grub pa zhig na /
de gnyis yod par ston pa'i rjes su dpag pa med pa'i phyir /
mya ngan las 'das pa de yang mi 'grub po zhes bstan to / /
da ni dngos po dang dngos po med pa gnyis ga ma yin pa'i mya ngan las 'das pa de shes pa'am /
brjod pa gang gis mngon par byed pa'i shes pa 'am /
brjod pa dag don dam par dgag pa sngar bstan zin pas mya ngan las 'das pa de yang mngon par byed pa med pa'i phyir yod pa ma yin no zhes bstan pa'i phyir yang gzhan yang gal te mya ngan las 'das pa ni /
dngos min dngos po med min na /
khyed 'dod pa ltar ro / /
dngos min dngos po med min zhes / /
gang zhig gis ni de mngon byed / /
de mngon par byed pa'i shes pa'am /
brjod pa dgag pa sngar bstan zin pa'i phyir ro zhes bya bar dgongs so zhes bya bar smras so / /
da ni lung du ma bstan pa'i dngos po bcu bzhi'i tshul gyis mya ngan las 'das pa dngos po ma yin pa dang /
dngos po med pa ma yin par lung du ma bstan pa mya ngan las 'das pa dngos po yang ma yin la /
dngos po med pa yang ma yin pa de mngon par byed pa med pa'i phyir mya ngan las 'das pa de yod pa ma yin par bstan pa'i phyir /
yang gzhan yang /
bcom ldan mya ngan 'das gyur nas / /
yod par mi mngon de bzhin du / /
med do zhe'am gnyi ga dang / /
gnyis min zhes kyang mi mngon no / /
de bzhin gshegs pa mya ngan las 'das nas yod pa dang /
med pa dang /
yod kyang yod la med kyang med pa dang /
yod pa yang ma yin med pa yang ma yin no zhes bya bar mi mngon no zhes bya ba smras te /
de ltar lung du ma bstan pa'i phyir ro / /
des ni phung po'i lhag ma med pa'i mya ngan las 'das pa dngos po yang ma yin la /
dngos po med pa yang ma yin par 'dod pa dgag pa bstan to / /
bcom ldan 'das bzhugs par gyur na yang /
yod par mi mngon de bzhin du / /
med do zhe'am gnyi ga dang / /
gnyis min zhes kyang mi mngon no / /
de bzhin gshegs pa bzhugs na yang yod pa dang /
med pa dang /
yod kyang yod la /
med kyang med pa dang /
yod pa yang ma yin med pa yang ma yin no zhes bya bar mi mngon no zhes bya ba yang de ltar lung du ma bstan pa'i phyir te /
de ni phung po'i lhag ma dang bcas pa'i mya ngan las 'das pa dngos po yang ma yin la /
dngos po med pa yang ma yin par 'dod pa dgag pa bstan to / /
de ltar srog gang yin pa de lus yin pa dang /
srog kyang gzhan la lus kyang gzhan no zhes bya bar mi mngon no zhes bya ba'i bar gyis lung du ma bstan pa'i dngos po dag la de dag ma bkag pa kho na'i phyir mya ngan las 'das pa ma grub pas gtan tshigs kyi don ma grub pa nyid nyams pa med do zhes bya bas ni mjug bsdu ba yin te /
lung du ma bstan pa'i dngos po bcu bzhi po dag de dag lung du ma bstan zhing bkag pa kho na'i phyir mya ngan las 'das pa dngos po yang ma yin la /
dngos po med pa yang ma yin no zhes bya ba de mngon par byed pa med pas ma grub po / /
de ltar mya ngan las 'das pa dngos po yin pa dang /
dngos po med pa yin pa dang /
gnyi ga yin pa dang /
gnyi ga ma yin pa yin par ma grub pas sngar pha rol po dag na re gal te 'du byed 'di dag mya ngan las 'das par 'dod na ni /
'du byed de dag don dam par ngo bo nyid yod pa kho nar shes par bya ste /
nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro zhes zer ba'i gtan tshigs kyi don ma grub pa nyid nyams pa med do / /
'dir smras pa /
don dam par mya ngan las 'das pa ni yod pa kho na yin te /
skye ba dang rga shis 'jig pa rnams de thob par bya ba'i phyir 'jug pa yod pa'i phyir ro / /
med pa la ni khyad par can rnams de thob par bya ba'i phyir 'jug pa ma mthong ste /
dper na rus sbal gyi spu bzhin no / /
mya ngan las 'das pa la ni de 'thob par bya ba'i phyir dang /
khyad par can rnams lam bsgom pa la 'jug pa yod pas de'i phyir don dam par mya ngan las 'das pa ni yod pa kho na yin no zhes bya bas ni pha rol po dag rnal 'byor pa rnams mya ngan las 'das pa thob par bya ba'i phyir lam bsgom pa la 'jug cing 'khor ba ni spong /
mya ngan las 'das pa ni len pas 'khor ba dang mya ngan las 'das pa khyad par yod pa'i gtan tshigs kyis don dam par mya ngan las 'das pa yod pa kho na yin te zhes zer ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na rus sbal gyi spu lta bu med pa gang la khyad par can rnams de thob par bya ba'i phyir 'jug pa med pa de ni yod pa ma yin gyi /
mya ngan las 'das pa la ni rnal 'byor pa khyad par can rnams ni de thob par bya ba'i phyir lam bsgom pa la 'jug pa yod pa'i phyir don dam par mya ngan las 'das pa ni yod pa kho na yin no zhes zer ro / /
de skad ces zer ba de'i lan du /
'grel pa byed pa nyid kyis /
'dir bshad pa /
khyad par yod na ni gzhan gyis gzhan 'thob pa mthong ste /
dper na lag pas rkang pa slebs pa lta bu yin na kho bo cag gi phyogs la don dam par 'khor ba dang /
mya ngan las 'das pa dag la rnam pa de lta bu med pas mya ngan las 'das pa thob par bya ba'i phyir 'jug pa med do zhes bya ba smras te /
don dam par 'khor ba dang mya ngan las 'das pa dag la khyad par med pas mya ngan las 'das pa thob par bya ba'i phyir 'jug pa med pas pha rol po dag gi gtan tshigs ma grub pa'i phyir don dam par mya ngan las 'das pa yod pa ma yin no zhes bstan to / /
de nyid bstan pa'i phyir ci'i phyir zhe na /
'di lta ste /
'khor ba mya ngan 'das pa las / /
khyad par cung zad yod ma yin / /
mya ngan 'das pa 'khor ba las / /
khyad par cung zad yod ma yin / /
dmigs su med par mnyam pa nyid kyis /
gnyi ga yang dmigs su med pa'i phyir ro zhes bya bar dgongs so zhes bya bar smras so / /
ji ltar dmigs su med ce na /
de'i phyir /
ji ltar de dag gi brtags pa'i bdag nyid dmigs su med pa de ltar ni bstan zin pas zhes bya ba smras so / /
de'i phyir de thob par bya ba'i phyir 'jug pa yod pa'i phyir ro zhes bya ba'i gtan tshigs de'i don ma grub pa nyid dang don 'gal ba nyid do zhes bya ba ni mjug bsdu ba yin no / /
mya ngan las 'das pa dang 'khor ba khyad par med pa'i 'thad pa nyid bstan pa'i phyir /
mya ngan las 'das pa dang 'khor ba dag khyad par med par bstan pa'i phyir bshad pa /
mya ngan 'das mtha' gang yin pa / /
de ni 'khor ba'i mtha' yin te / /
mtha' ni de bzhin nyid dang chos nyid dang / /
stong pa nyid ces bya ba dag gi rnam grangs so / /
de gnyis khyad par cung zad ni / /
shin tu phra ba'ang yod ma yin / /
chos nyid dbyer med pa'i phyir te /
nam mkha' la phyogs kyi khyad par yod kyang mtshan nyid dbyer med pa bzhin no zhes bya bar dgongs so zhes bya ba smras so / /
'dir smras pa /
stong pa nyid ni lta bar gyur pa thams cad las nges par 'byin pa yin par gsungs na khyed kyis mya ngan las 'das pa ngo bo nyid med pa nyid du bshad pas med pa ni lta ba'i gnyen po nyid yin par mi rung ngo zhes bya ba ni pha rol po dag na re lung las /
mdor na chos ni mi 'tshe ste / /
mya ngan 'das pa stong pa nyid / /
'dir ni de gnyis 'ba' zhig ces /
de bzhin gshegs pa rnams kyis gsungs / /
zhes 'byung bas stong pa nyid ni mya ngan las 'das pa yin la /
de ni lta bar gyur pa thams cad las nges par 'byin pa yin par gsungs pas de ni yod pa kho na yin no zhes zer ba'i tshig yin no / /
de nyid kyi rjes su dpag pa bstan pa'i phyir /
de'i phyir mya ngan las 'das pa ni yod pa kho na yin te /
gnyen po yin pa'i phyir dper na snang ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na snang ba ni mun pa'i gnyen po yin pa'i phyir yod pa kho na yin pa de bzhin du mya ngan las 'das pa yang lta bar gyur pa thams cad kyi gnyen po yin pa'i phyir /
yod pa kho na yin no zhes zer ro / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te /
don dam par mar me snang ba nyid dang /
dngos po nyid du ma grub pa'i phyir /
dpe med pas sgrub pa ma tshang ba nyid yin no zhes bya ba smras te /
kho bo cag gis sngar /
mar me dag ni gang dang ni / /
de 'dug pa na mun pa med / /
ces bshad pa dang /
dngos po rnams kyi skye ba bkag pa nyid kyis snang ba mun pa'i gnyen por ma grub pa'i phyir khyed kyi bsgrub pa la dpe ma tshang ba nyid kyi skyon yod pas mi rung ngo / /
chos thams cad mi dmigs pa ni stong pa nyid yin la de yang dmigs pa'i gnyen po yin par brjod na dmigs par bya ba'i don dmigs su med na yul de la dmigs pa yang med do zhes bya bas ni mya ngan las 'das pa ni stong pa nyid yin la de yang lta ba thams cad las nges par 'byin pa'i gnyen po yin par brjod pas de la de dmigs par bya ba dang /
dmigs par byed pa gnyi ga dmigs su med pa'i phyir gzung ba dang /
'dzin pa'i ngo bo nyid du mngon par zhen par mi bya'o zhes bstan te /
des ni pha rol po dag gi dam bcas pa ma grub par bstan to / /
'dir gal te pha rol po dag 'di skad ces 'o na mya ngan las 'das pa stong pa nyid ces gsungs pa ste yod pa yin nam med pa yin zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
yod pa yang ma yin te /
ma skyes pa'i phyir /
dper na nam mkha'i me tog bzhin no / /
med pa yang ma yin te /
dgag pa sngar bstan zin pa'i phyir ro zhes bya ba smras te /
stong pa nyid ni yod pa ma yin te /
ma skyes pa'i phyir dper na nam mkha'i me tog bzhin no zhes bya ba'i sgrub pa 'dis ni yod par lta ba dgag pa bstan to / /
stong pa nyid ni med pa yang ma yin te /
dngos po bkag pas dngos po med par brjod pa yin na /
'dir dngos po nyid dmigs su med pa yin pas de bkag pa dang dngos po med par bsgrub pa yang ma yin dbu ma pa ni med par dgag pa'i tshul ston pa yin gyi /
ma yin par dgag pa mi ston to zhes dgag pa sngar bstan zin pa'i phyir des ni med par lta ba dgag pa bstan to / /
de lta bas na stong pa nyid la mngon par zhen pa ni rigs pa ma yin no zhes bya ba ni stong pa nyid la mtha' gnyis su mngon par zhen pa dgag pa'i mjug bsdu ba yin no / /
de nyid kyi 'thad pa gzhan bstan pa'i phyir /
stong pa nyid du lta ba yang chos thams cad rnam pa thams cad du dmigs su med pa'i bgegs bsal ba'i phyir mkhas pa rnams spong bar byed do / /
mi mkhas pa rnams ni de nyid dngos po dang dngos po med pa las 'dzin par byed cing don med pa nyid sgrub par byed de zhes bya ba smras so / /
de nyid kyi khungs bstan pa'i phyir /
ji skad du 'od srungs gang stong pa nyid du lta ba de ni gsor mi rung bar nga smra'o zhes gsungs pa lta bu'o zhes bya ba smras te /
'phags pa dkon mchog brtsegs pa'i mdo las de skad gsungs so / /
de'i phyir de ltar stong pa nyid ma grub pas gnyen po yin pa'i phyir zhes bya ba'i gtan tshigs kyi don ma grub pa nyid do zhes bya ba ni mjug bsdu ba dang /
tshad ma'i 'bras bu yin te /
re zhig de dag gis ni sngar pha rol po dag gis mya ngan las 'das pa ni yod pa kho na yin te gnyen po yin pa'i phyir dper na snang ba bzhin no zhes smras pa'i dpe dang dam bcas pa dang /
gtan tshigs dag ma grub par rim bzhin du bstan to / /
da ni pha rol po dag na re stong pa nyid ni lta bar gyur pa thams cad las nges par 'byin pa yin par gsungs na /
khyed kyis mya ngan las 'das pa ngo bo nyid du med pa bshad pas med pa ni lta ba'i gnyen po yin par mi rung ngo zhes smras pa'i lta ba dag don dam par yod pa ma yin pas de dag gi gnyen po yang rigs pa ma yin no zhes bstan pa'i phyir /
yang na don dam par lta ba dag yod na ni de dag gi gnyen po yang rigs par 'gyur grang na /
lta ba de dag yod pa ma yin pas de brtag pa'i phyir 'di bshad de /
'gags par gyur dang mtha' sogs dang / /
rtag la sogs par lta ba dag /
mya ngan 'das dang phyi mtha' dang / /
sngon gyi mtha' la brten pa yin / /
zhes bya ba smras te /
de bzhin gshegs pa 'gags par gyur na yod pa la sogs par lta ba dang /
'jig rten mtha' yod pa la sogs par lta ba dang /
'jig rten rtag pa la sogs par lta ba de dag ni lta bar gyur pa'i rnam pa ste /
de dag kyang mya ngan las 'das pa dang /
phyi ma'i mtha' dang /
sngon gyi mtha' la brten pa yin pas /
ngo bo nyid las yod pa ma yin pa'i phyir /
de dag gi gnyen po stong pa nyid kyang yod pa ma yin no zhes ston to / /
de nyid bye brag tu bshad pa bstan pa'i phyir /
'gags par gyur pa ni de bzhin gshegs pa mya ngan las 'das nas yod pa dang med pa dang yod kyang yod la med kyang med pa dang /
yod pa yang ma yin med pa yang ma yin par lta ba'o / /
mtha' la sogs pa ni 'jig rten mtha' yod pa dang mtha' med pa dang /
mtha' yod kyang yod la mtha' med kyang med pa dang /
mtha' yod pa yang ma yin /
mtha' med pa yang ma yin par lta ba'o / /
rtag pa la sogs pa ni 'jig rten rtag pa dang mi rtag pa dang /
rtag kyang rtag la mi rtag kyang mi rtag pa dang rtag pa yang ma yin mi rtag pa yang ma yin par lta ba'o / /
lta ba de dag ni go rims bzhin du mya ngan las 'das pa dang /
phyi ma'i mtha' dang /
sngon gyi mtha' la brten pa yin pas ngo bo nyid las yod pa ma yin no zhes bya ba smras so / /
de ltar lta ba de dag ngo bo nyid las yod pa ma yin na ji ltar snang bar 'gyur zhe na /
de'i phyir log par rnam par rtog pa la goms pa'i bag chags kyi skyon gyis rnam par rtog pa dang rnam par brtag pa'i dngos po ngo bo nyid med pa nyid du bstan zin pas de'i phyir dngos po thams cad stong pa la /
mtha' yod ci zhig mtha' med ci / /
mtha' dang mtha' med ci zhig yin / /
mtha' min mtha' med min pa ci / /
de nyid ci zhig gzhan ci yin / /
rtag pa ci zhig mi rtag ci / /
rtag dang mi rtag gnyis ka ci / /
gnyi ga min pa'ang ji zhig yin / /
rnam par brtag par bya ba'i dngos po med na gzhi med pa la de dag tu rnam par rtog pa med pa'i phyir ro zhes bya bar dgongs so zhes bya ba smras so / /
de nyid kyi khungs bstan pa'i phyir / /
de'i phyir mdo sde las kyang / /
gang la rnam rtog yod min pa / /
de la rnam rtog ga la yod / /
rnam brtag rnam rtog zad gyur pas / /
bstan pa rnam par grol bar 'gyur / /
zhes gsungs so zhes bya ba smras so / /
tha snyad pa'i gtan tshigs su rtogs na ni skyon snga ma bzhin no zhes bya ba ni pha rol po dag gi gtan tshigs gnyen po yin pa'i phyir ro zhes bya ba de kun rdzob kyi gtan tshigs su rtogs na ni don 'gal ba nyid kyi skyon snga ma bzhin no / /
gzhan dag gis smras pa /
don dam par mya ngan las 'das pa ni yod pa kho na yin te /
de thob par bya ba'i phyir bcom ldan 'das kyis kyang dbang po dang bsam pa dang /
mos pa dang /
dus dang yul la ltos pas chos bstan pa'i phyir ro / /
de med na sgrub pa de mi 'thad [(]te[,]de[)] /
dper na ri bong gi rwa bzhin no / /
bcom ldan 'das kyis chos kyi phung po brgyad khri bzhi stong mya ngan las 'das pa thob par bya ba'i phyir /
spyad pa'i gnyen por bka' stsal pas de'i phyir de yod pas don dam par mya ngan las 'das pa yod pa kho na yin no zhes bya bas ni pha rol po dag mya ngan las 'das pa thob par bya ba'i phyir bcom ldan 'das kyis sems can gyi dbang po dang /
bsam pa dang /
mos pa dang /
dus dang /
yul la ltos pas chos bstan pa yod pa'i gtan tshigs kyis mya ngan las 'das pa yod par bsgrub pa'i gtan tshigs yin te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di ni ri bong gi rwa lta bu gang med pa de thob par bya ba'i phyir bcom ldan 'das kyis chos bstan pa de ni yod pa ma yin gyi /
mya ngan las 'das pa 'thob par bya ba'i phyir /
bcom ldan 'das kyis chos kyi phung po brgyad khri bzhi stong spyod pa rnam par sbyong ba'i gnyen por bka' stsal pas /
de'i phyir mya ngan las 'das pa ni yod pa kho na yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la 'dir gal te /
don dam par chos bstan pa'i phyir ro zhes bya bar gtan tshigs kyi don dam par 'dod na ni mi rung ste /
kho bo cag gi phyogs la /
dmigs pa thams cad nyer zhi zhing / /
spros pa nye bar zhi ba ste / /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba smras te /
tshig le'ur byas pa'i phyed gong mas ni don dam pa'i mtshan nyid bstan la phyed 'og mas ni don dam par sangs rgyas kyis gnas skabs gang du yang gang zag su la yang chos 'ga' yang ma bstan pas pha rol po dag gi gtan tshigs kyi don ma grub pa nyid du bstan to / /
de nyid bye brag tu bshad pa bstan pa'i phyir /
dmigs pa thams cad nye bar zhi ba ni dmigs par bya ba'i don med na yul med pa la dmigs pa med pa'i phyir dang /
'dus byas yin pa'i phyir dmigs par bya ba bzhin du dmigs pa la sogs pa'i phyir ro zhes bya ba la sogs pa smras te /
des ni ji ltar rnal 'byor spyod pa pa dag gis gang gi tshe kun brtags pa'i ngo bo nyid med pa'i phyir mi dmigs shing gzhan gyi dbang gi ngo bo nyid kyang rgyu mtshan du mi 'dzin pas yang dag par rjes su mi mthong ba de'i tshe /
dmigs pa thams cad nye bar zhi ba yin no zhes kun brtags pa'i mtshan nyid ngo bo nyid med par zad kyi /
gzhan gyi dbang gi mtshan nyid ni yod de /
de yang ji srid du gzhan gyi dbang la kun brtags kyi ngo bo nyid du mngon par zhen pa de srid ni kun nas nyon mongs pa'i phyogs yin la /
gang gi tshe gzhan gyi dbang la kun brtags kyi ngo bo nyid du mngon par zhen pa med pa de'i tshe na ni rnam par byang ba'i phyogs yin te /
gzhan gyi dbang gi ngo bo nyid gnas gyur pa 'gyur ba med pa yongs su grub pa dang /
phyin ci ma log par yongs su grub pa de bzhin nyid dang /
yang dag pa'i ye shes zhes bya ba don dam par yang yod par brtags pa dag gi gzhung dgag pa bstan te /
'dir dbu ma pa dag gi phyogs la don dam par dmigs par bya ba'i yul dang /
dmigs par byed pa'i sems gnyis ka yang ngo bo nyid med pa yin la /
de dag kyang kun rdzob tu rten cing 'brel par 'byung ba'i tshul gyis 'dus byas yin pa'i phyir rkyen gzhan las 'byung bas rang gi ngo bo nyid las skye ba med pa'i phyir ji ltar dmigs par bya ba'i yul ngo bo nyid med pa bzhin du dmigs par byed pa'i sems kyang ngo bo nyid med pas gzhan gyi dbang dang yongs su grub pa'i dmigs pa thams cad log par gyur pa ni dmigs pa thams cad nye bar zhi ba yin te /
de ni don dam pa'i bden pa mtshan nyid med pa'i mtshan nyid dang bral ba gnyis su med par brjod du med pa smra ba dang /
bsam pa las 'das pa skye ba med pa 'phags pa rnams kyis so so rang gi rig pa / /
ma skyes pa dang ma 'gags pa / /
chos nyid mya ngan 'das dang mtshungs / /
zhes bya ba yin par bstan to / /
spros pa nye bar zhi ba ni dmigs par bya ba'i don med pa kho na'i phyir yul de la brjod pa'i mtshan nyid ni spros pa mi 'jug pa'i phyir ro zhes bya bas ni dmigs pa thams cad nye bar zhi ba kho na'i phyir bsam gyis mi khyab pa'i dbyings de la yid la brjod pa dang /
tshig tu brjod pa'i mtshan nyid kyi spros pa mi 'jug pa'i phyir spros pa nye bar zhi ba yin ste /
de ni brjod par bya ba dang sems kyi spyod yul log pa'i don dam pa /
brjod par bya ba ldog pas te / /
sems kyi spyod yul ldog pas so / /
zhes bya ba yin par bstan to / /
zhi ba ni gnod pa thams cad dang bral ba'i phyir ro zhes bya bas ni las dang nyon mongs pa'i gnod pa ni rnam par rtog pa las 'byung la /
rnam par rtog pa ni spros pa las 'byung /
spros pa pa ni stong pa nyid kyis 'gags pas /
gang gi tshe brjod par bya ba dang /
sems kyi spyod yul ldog pas ma skyes pa dang /
ma 'gags pa'i chos nyid mya ngan las 'das pa dang mtshungs pa rtogs pa'i dus na gnod pa thams cad dang bral bar gyur pa ni zhi ba ste /
de nyid don dam pa'i mtshan nyid yin par bstan to / /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni don dam par chos thams cad kun brtags pa'i bdag nyid du yongs su ma grub pa'i phyir dang brjod du med pa'i phyir ro zhes bya bas ni don dam par kun brtags kyi bdag nyid dang /
brjod pa'i bdag nyid med pa'i phyir /
don dam par sangs rgyas kyis gnas skabs gang du'ang gang zag su la'ang chos 'ga' yang ma bstan pas pha rol po dag gi gtan tshigs kyi don ma grub pa nyid du bstan to / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni /
chos kyi de kho na ni rang rig par bya ba yin la brjod pa ni kun brtags pa'i spyi'i yul can yin pas de'i phyir chos kyi de kho na de ni bstan par bya ba ma yin pa'i phyir ro zhes bya ba ni /
chos kyi de kho na ni rang rig par bya ba yin gyi /
kun brtags kyi brjod pas bstan par bya ba ma yin pa'i phyir /
don dam par sangs rgyas kyis gnas skabs gang du yang gang zag su la yang chos 'ga' yang ma bstan pas /
pha rol po dag gi gtan tshigs kyi don ma grub pa nyid du bstan to / /
gal te bcom ldan 'das kyis chos 'ga' yang ma bstan na /
mdo sde la sogs pa theg pa gsum dang ldan pa 'di dag las 'byung ste /
de'i phyir khas blangs pa la gnod par 'gyur ro zhes zer ba de'i lan du 'on kyang tha snyad kyi bden pa rnam par gzhag pa'i tshul du ni ston pas /
thams cad la phan gdags pa'i phyir bskal pa stong phrag dpag tu med par bsod nams dang ye shes kyi tshogs rab tu bstsags pa las nges par 'khrungs pa yid bzhin gyi nor bu gzugs sna tshogs dang ldan pa lta bu rnam par mi rtog pa las rtsol ba mi mnga' bar sems can rnams kyi bsam pa'i dbang gis theg pa gsum pa ldan pa'i gsung 'byung zhing /
de'i dbang gis nyan pa'i skye bo rnams ston pa bdag cag la chos ston to snyam du de la rnam par rmongs par yang 'gyur ro zhes bya ba smras te /
kun rdzob tu ston pa'i khyad par dang gsung gi khyad par dang /
gdul bya'i khyad par las theg pa gsum dang ldan pa'i chos bstan pa yang yod do zhes bya bar sbyar ro / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni /
sku min sku las gzhan ma yin / /
de las sku med der de med / /
de bzhin gshegs pa sku ldan min / /
de bzhin gshegs pa gang zhig yin / /
zhes bstan pa'i tshul gyis don dam par ston pa de bzhin gshegs pa zhes bya ba'i ngo bo nyid 'ga' yang med la gang du bstan par bya ba dang /
gang la bstan par bya ba dang gang bstan par bya ba yang med pas de ltar de dag rdzas su yod pa ma yin pa'i phyir ro zhes bya bas ni sngar de bzhin gshegs pa brtags pa'i skabs su de skad bstan pa'i tshul gyis ston pa dang /
gnas skabs dang nyan pa dang /
chos dag ngo bo nyid med cing rdzas su yod pa ma yin pa'i phyir don dam par sangs rgyas kyis gnas skabs gang du yang /
gang zag su la'ang chos 'ga' yang ma bstan pas pha rol po dag gi gtan tshigs kyi don ma grub pa nyid du bstan to / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni /
'du byed rnams ni byed pa med pa yin la /
'du byed kyi tshogs zag pa med pa /
sgrib pa gnyis spangs pa /
sangs rgyas kyi chos ma 'dres pa la sogs pa'i gzhir gyur pa ni sangs rgyas yin te /
de la ni bya ba med pas ston par mi 'thad pa'i phyir dang gang la bstan par bya ba de yang 'du byed kyi tshogs g.yo ba med pa zag pa dang bcas pa dang /
zag pa med pa yin pas nyan pa dang 'dzin pa la sogs pa'i tha snyad med pas don dam par nyan pa dang 'dzin par byed pa med pa'i phyir dang /
gang du gang bstan par bya ba yang /
don dam par bong ba dang /
sprul pa lta bu yin pa'i phyir ro zhes bya bas ni 'du byed thams cad ni byed pa med pa yin la /
ston pa dang nyan pa dang gnas skabs dang /
chos dag kyang 'du byed kyi tshogs kyi khyad par yin pa'i phyir /
don dam par sangs rgyas kyis gnas skabs gang du yang gang zag su la'ang chos 'ga' yang ma bstan pas /
pha rol po dag gi gtan tshigs kyi don ma grub pa nyid du bstan to / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni sngon gyi smon lam gyi shugs kyi dbang dang /
byang chub sems dpa'i spyad pa spyod pa na bsdu ba'i dngos po bzhis bsdus pa'i sems can dge ba'i rtsa ba bskyed pa dang /
nye bar bstsags pa dang yongs su smin par gyur pa rnams kyi rgyu'i mthu nyid las mos pa dang /
dbang po dang bsam pa'i dbang gis chos ston pa zhes bya ba'i gsung sbyin pa la sogs pa'i gzhir gyur pa /
yan lag drug cu dang ldan pa sems can thams cad yang dag par mgu bar mdzad pa /
de de bzhin gshegs pa'i phrin las lta bur 'byung gi /
de bzhin gshegs pa rtag tu mnyam par gzhag pa mdzad pa lhun gyis grub pa rtog pa dang dpyod pa mi mnga' ba rnams la 'jug pa mi 'thad pa'i phyir ro zhes bya bas ni /
de bzhin gshegs pa'i sngon gyi smon lam dang /
sngon byang chub sems dpa'i spyad pa spyod pa na bsdu ba'i dngos po bzhis bsdus pa'i sems can yongs su smin pa rnams kyi rgyu'i mthu nyid las sems can gyi mos pa dang /
dbang po dang /
bsam pa'i dbang gis de bzhin gshegs pa'i gsung chos ston pa zhes bya ba phrin las lta bur byung bar zad kyi /
de bzhin gshegs pa rtag tu mnyam par gzhag pa la chos ston pa la sogs pa'i 'jug pa mi mnga' ba'i phyir don dam par sangs rgyas kyis gnas skabs gang du yang gang zag su la yang chos 'ga' yang ma bstan pas pha rol po dag gi gtan tshigs kyi don ma grub pa nyid du bstan to / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni sangs rgyas bcom ldan 'das kyis sngon gyi drang srong rnams kyis gsungs pa nyid kyi chos rang gi mngon par shes pas mngon sum du mdzad nas /
yi ge lhag chad med par rjes su ston par mdzad de /
chos thams cad ni sngon gyi drang srong rnams kyis gsungs pas /
sangs rgyas snga ma rnams kyis gsungs pa nyid rjes su ston pa'i phyir ro zhes bya bar dgongs so zhes bya bas ni /
sangs rgyas bcom ldan 'das rnams ni de bzhin du gsungs pa yin pas sngon gyi drang srong de bzhin gshegs pa mar me mdzad la sogs pas gsungs pa nyid kyi chos rang gis mngon par shes pa mngon sum du mdzad nas yi ge lhag chad med par rjes su ston par mdzad kyi /
de las gzhan du mi gsung ba'i phyir /
don dam par sangs rgyas kyis gnas skabs gang du yang /
gang zag su la'ang chos 'ga' yang ma bstan pas /
pha rol po dag gi gtan tshigs kyi don ma grub pa nyid du bstan to / /
yang na /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni don dam par chos rnams bdag nyid de dang de dag gis gtan du stong pa'i phyir chos 'ga' zhig shes pa rang gi mtshan nyid kyi yul can nam /
spyi'i mtshan nyid kyi yul can gyi ngo bo nyid gang gi bdag nyid kyis gzung bar bya ba'i chos de yang yod pa ma yin pa'i phyir te zhes bya bas ni don dam par chos rnams rang gi mtshan nyid dang spyi'i mtshan nyid kyi bdag nyid de dang de dag gis gtan du stong pa'i phyir rang gi mtshan nyid dam spyi'i mtshan nyid kyi chos gang zhig /
mngon sum gyi shes pa rang gi mtshan nyid kyi yul can nam rjes su dpag pa'i shes pa spyi'i mtshan nyid kyi yul can gang gi gzung bar yang yod pa ma yin pa'i phyir don dam par sangs rgyas kyis gnas skabs gang du yang gang zag su la'ang chos 'ga' yang ma bstan pas /
pha rol po dag gi gtan tshigs kyi don ma grub pa nyid du bstan to / /
de nyid kyi khungs bstan pa'i phyir /
ji skad du /
bcom ldan 'das de bzhin gshegs pas /
de bzhin gshegs pa mar me mdzad las blangs pa'i chos de ni 'ga' yang ma mchis te /
de ci'i slad du zhe na /
chos thams cad ni gzung du ma mchis shing /
brjod du ma mchis pa'i slad du'o zhes gsungs pa lta bu'o zhes bya ba smras te /
'phags pa rdo rje gcod pa'i mdo las de skad gsungs so // //
bam po bdun cu drug pa /
'dir mu stegs can ngan pa spobs pa rlom pa dngos po rnams kyi ngo bo nyid stong pa nyid rnam pa thams cad du gsal bar byed pa theg pa mchog gi tshul gyis spa bkong ba ngan g.yo'i rjes su 'jug pa dag gis rang gi grub pa'i mtha'i skyon bcab pa'i phyir smras pa zhes bya ba ni sngar dbu ma pas /
dmigs pa thams cad nyer zhi zhing / /
spros pa nyer zhi zhi ba ste / /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba dngos po rnams kyi ngo bo nyid stong pa nyid rnam pa thams cad du gsal bar byed pa theg pa mchog gi tshul bstan pa des /
rang gi sde pa la sogs pa gzhan dag na re don dam par mya ngan las 'das pa ni yod pa kho na yin te /
de thob par bya ba'i phyir bcom ldan 'das kyis dbang po dang /
bsam pa dang /
mos pa dang /
dus dang yul la ltos pas chos bstan pa'i phyir ro zhes zer ba'i gtan tshigs kyi don ma grub pa nyid du bstan pa dang /
'dir mu stegs can ngan pa spobs pa rlom pa dbu ma pa'i 'thad pa dngos po rnams kyi ngo bo nyid stong pa nyid rnam pa thams cad du gsal bar byed pa theg pa mchog gi tshul des spa bkong ba ngan g.yo'i rjes su 'jug pa dag gis 'di snyam du de ltar dbu ma pas rang gi sde pa mya ngan las 'das pa yod par 'dod pa dag gi sgrub pa yang sun phyung bas da 'dir bdag cag gis cung zad cig ma smras su zin na /
dbu ma pas bdag cag gi grub pa'i mtha' yang gdon mi za bar sun phyung bar 'gyur ro snyam pas spobs pa spa bkong ba ngan g.yo'i rjes su 'jug pa de dag gis rang gi grub pa'i mtha'i skyon bcab pa'i phyir byung rgyal du 'di skad ces smras so zhes bya bar sbyar ro / /
de'i phyir /
sangs rgyas rnam rtog med pa yi / /
theg pa chen po mi rung ste / /
gang phyir don dam sangs rgyas kyis / /
chos ni bstan par ma byas phyir / /
zhes bya ba smras te /
mu stegs can de dag 'di skad ces zer te /
sangs rgyas bcom ldan 'das zhes bya ba gal te rnam par rtog pa med pa yin na /
de'i bstan pa theg pa chen po zhes bya ba de yod par mi rung ste /
ci'i phyir zhe na /
'di ltar khyed dbu ma pa'i tshul gyis /
dmigs pa thams cad nyer zhi zhing / /
spros pa nyer zhi zhi ba ste / /
sangs rgyas kyis ni gang du yang / /
su la'ang chos 'ga' ma bstan to / /
zhes bshad pas don dam pa'i sangs rgyas kyis gnas skabs gang du yang gang zag su la yang chos 'ga' yang ma bstan pa'i phyir ro / /
de la khyed dbu ma pa 'di snyam du don dam pa'i sangs rgyas kyis chos ma bstan pas /
sangs rgyas rnam par rtog pa med pa'i bstan pa theg pa chen po yod par mi rung yang sprul pa'i sangs rgyas kyi chos bstan pas de'i bstan pa theg pa chen po yod par rung ngo snyam na /
de'i phyir /
sprul pa sangs rgyas kyi'ang mi rung ste /
de la sems sogs med pa'i phyir / /
de phyir sprul pas sangs rgyas min / /
des ni chos kyang bstan ma byas / /
zhes bya ba smras te /
sprul pa'i sangs rgyas kyi bstan pa theg pa chen po yod par yang mi rung ste /
ci'i phyir zhe na /
'di ltar de la sems la sogs pa med pa'i phyir sprul pa ni sangs rgyas kyang ma yin la /
des chos kyang ma bstan pa'i phyir ro / /
de la khyed dbu ma pa 'di snyam du don dam pa'i sangs rgyas rnam par mi rtog pa la rnam par mi rtog pa'i ye shes stong pa nyid thugs su chud pa dang /
thugs rje chen po sems can thams cad mi gtong ba mnga' bas /
shes rab dang snying rje'i dbang gis chos bstan pa'i theg pa chen po yod par rung ngo snyam na /
de'i phyir /
don dam du ni mi rtog pa'i / /
stong la snying rje mi 'dod do / /
gang la snying rje byed pa yi / /
sems can med phyir sangs rgyas med / /
ces bya ba smras te /
don dam par ni rnam par mi rtog pa'i sangs rgyas la stong pa nyid rtogs pa'i ye shes dang /
snying rje yod par mi 'dod do / /
ci'i phyir zhe na /
'di ltar gang la snying rje byed pa'i sems can med pa'i phyir stong pa nyid la snying rje yang med pa'i phyir dang gang rtogs par bya ba'i chos kyang med pa'i phyir stong pa nyid la de rtogs pa'i sangs rgyas kyang med pa'i phyir ro / /
de la khyed dbu ma pa 'di snyam du sprul pa'i sangs rgyas la kun rdzob tu snying rje yod la snying rje'i gzhi las bla na med pa'i byang chub kyi sems skye zhing chos thams cad rtogs par thugs su chud pa'i ye shes kyang yod par 'gyur ro snyam na /
de'i phyir /
gal te kun rdzob snying rje yod / /
smad 'tshong ngu bar byed dang 'dra / /
smad 'tshong rnams kyi ngud mo gang / /
de ni kun rdzob snying nas min / /
zhes bya ba smras te /
gal te sprul pa'i sangs rgyas la kun rdzob tu snying rje yod na de ni bsam pa thag pa'i snying rje ma yin gyi /
smad 'tshong ma ngu bar byed pa'i snying rje dang 'dra bar 'gyur ro / /
ci'i phyir zhe na /
'di ltar smad 'tshong ma rnams kyi ngud mo gang yin pa de ni kun rdzob tu 'phyon ma pa dag brid pa'i phyir sgyu bag byed pa yin gyi /
snying nas gcugs pas ngu ba ma yin pa'i phyir ro / /
stsogs pa'o zhes bya bas ni mu stegs can dag sangs rgyas thams cad mkhyen pa ma yin pa dang /
theg pa chen po med pa dang /
bden pa gnyis rnam par gzhag pa'i tshul gyis mi 'dod pa la sogs pa sangs rgyas la kha zer ba'i tshig ca le co le rang gi grub pa'i mtha' las smra ba gzhan dag bsdu ste /
re zhig de dag ni stong pa nyid kyi mi mthun pa'i phyogs kyi khyad par gzhan yin par sbyar ro / /
de skad ces zer ba de'i lan du 'dir 'grel pa byed pa nyid kyis /
de la 'dir don dam pa'i mtshan nyid med pas / /
mtshan nyid gcig pa nyid kyis sangs rgyas kyang yod pa ma yin la theg pa chen po yang yod pa ma yin te /
don dam pa ni gnyis su med pa'i ye shes kyi spyod yul yin pa'i phyir /
kho bo cag gi tshul nyid smras par gyur to zhes bya ba smras te /
'dis ni bcom ldan 'das rnam par rtog pa mi mnga' ba la chos ston pa mi mnga' bar ston te /
'di ltar kho bo cag gi gzhung las don dam pa'i mtshan nyid med pas mtshan nyid gcig pa nyid kyis /
don dam par sangs rgyas kyang yod pa ma yin la /
theg pa chen po yang yod pa ma yin te /
don dam pa ni gnyis su med pa'i ye shes kyi spyod yul yin pa'i phyir ro / /
don dam par sangs rgyas kyis gnas skabs gang du yang gang zag su la yang chos 'ga' yang ma bstan pas kho bo cag gi tshul de nyid kyis smras par gyur to / /
de bzhin gshegs pa'i sku rnam par mi rtog pa las kyang sprul pa'i sku thams cad la phan 'dogs par bzod pa /
gzhan la phan pa dang /
bde ba sgrub pa'i thugs dam gyis yongs su bsgos pa nyid dang /
sngon gyi smon lam gyi shugs kyi dbang gis rnam pa thams cad du 'byung ste /
de la brten nas yi ge dang ngag dang tshig rjes su mthun pa'i mtshan nyid kyi gsung chos dang gang zag bdag med pa mu stegs byed dang /
nyan thos dang rang sangs rgyas thams cad dang thun mong ma yin pa gsal bar mdzad pa pha rol tu phyin pa rnams yang dag par 'grub pa'i phyir theg pa mchog gis 'gro ba rnams la nye bar 'byung ste /
de ni theg pa chen po zhes bya'o zhes bya bas ni /
de bzhin gshegs pa'i sku rnam par mi rtog pa las sprul pa'i sku thugs dam dang /
smon lam gyi dbang gis byung ba de la brten nas yi ge dang ngag dang /
tshig rjes su mthun pa'i mtshan nyid kyi gsung ji skad smos pa dag 'byung ba de ni theg pa chen po yin pas sprul pa'i sangs rgyas kyi bstan pa theg pa chen po yod par bstan to / /
don dam pa'i sangs rgyas yod na bstan pa brjod pa'i gsung 'byung ba'i phyir ston pa yang bstan pa dag gi mdzad pa po nyid du 'dod pa kho na yin pas grags pa'i gnod pa yang med do zhes bya bas ni don dam pa'i sangs rgyas rnam par mi rtog pa la brten nas sprul pa'i sku 'byung zhing de las bstan pa brjod pa'i gsung 'byung ba'i phyir /
sangs rgyas bcom ldan 'das rnams bstan pa dag gi mdzad pa po nyid du 'dod pas /
don dam par sangs rgyas kyis chos ma bstan kyang tha snyad du bstan pa yod pas grags pa'i gnod pa yang med par bstan to / /
ji ste yang la la 'di snyam du de bzhin gshegs pa'i bstan pa ni /
byed pa po de bzhin gshegs pa rnam par rtog pa can dang ldan pa yin te sgra'i mtshan nyid yin na /
gzhan gyi bsam pa'i dbang gis de 'byung ba'i phyir /
dper na nyan thos la sogs pa'i bstan pa bzhin no snyam du sems na zhes bya ba ni pha rol po dag na re de bzhin gshegs pa'i bstan pa ni byed pa po rnam par rtog pa can dang ldan pa yin pas /
sangs rgyas rnam par rtog pa med pa'i bstan pa theg pa chen po yod par mi rung ngo zhes zer ba'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nyan thos la sogs pa'i bstan pa ni sgra'i mtshan nyid nyid yin na gzhan gyi bsam pa'i dbang gis de 'byung ba'i phyir byed pa po nyan thos la sogs pa rnam par rtog pa can dang ldan pa yin pa de bzhin du de bzhin gshegs pa'i bstan pa yang sgra'i mtshan nyid nyid yin na /
gzhan gyi bsam pa'i dbang gis de 'byung ba'i phyir byed pa po de bzhin gshegs pa rnam par rtog pa can dang ldan pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te /
sprul pas bstan pa dag gis ma nges pa nyid yin pa'i phyir ro zhes bya ba smras te /
'dis ni pha rol po dag gi gtan tshigs de ma nges pa nyid du ston te /
'di ni sprul pa dag gi bstan pa sgra'i mtshan nyid nyid yin na gzhan gyi bsam pa'i dbang gis de 'byung yang byed pa po rnam par rtog pa can ma yin pa dang ldan par mthong bas des na ji re zhig sgra'i mtshan nyid yin na /
gzhan gyi bsam pa'i dbang gis de 'byung ba'i phyir /
dper na nyan thos la sogs pa'i bstan pa bzhin du de bzhin gshegs pa'i bstan pa byed pa po de bzhin gshegs pa rnam par rtog pa can dang ldan pa yin nam /
'on te sgra'i mtshan nyid nyid yin na gzhan gyi bsam pa'i dbang gis de 'byung ba'i phyir /
dper na sprul pas bstan pa dag bzhin du de bzhin gshegs pa'i bstan pa byed pa po de bzhin gshegs pa rnam par rtog pa can ma yin pa dang ldan par 'gyur ba ma nges pa nyid yin pa'i phyir /
pha rol po dag gi sgrub pa de ni rigs pa ma yin no / /
'dis ni rnam par mi rtog pa la bstan pa mi rung ste /
rnam par mi rtog pa'i phyir dper na bong ba bzhin no zhes rjes su dpog pa la yang skyon gyis lan btab pa yin no zhes bya ba ni sprul pas bstan pa dag gis ma nges pa nyid yin pa'i phyir ro zhes bya ba'i skabs 'dis ni gal te pha rol po dag 'di skad ces sangs rgyas rnam par mi rtog pa la bstan pa yod par mi rung ste /
rnam par mi rtog pa'i phyir dper na bong ba bzhin no zhes rjes su dpog pa la yang snga ma bzhin du ma nges pa'i skyon gyis lan btab pa yin te /
'di sprul pa rnam par mi rtog pa la yang bstan pa rung bar mthong bas /
des na je re zhig rnam par mi rtog pa'i phyir /
dper na sprul pa bzhin du sangs rgyas rnam par mi rtog pa la bstan par 'gyur ram /
'on te rnam par mi rtog pa'i phyir dper na bong ba bzhin du sangs rgyas rnam par mi rtog pa la bstan pa mi rung bar 'gyur ba ma nges pa nyid yin pa'i phyir /
pha rol po dag gi sgrub pa de yang rigs pa ma yin no / /
gtan tshigs kyi don rang la ma grub pa nyid kyang yin no zhes bya bas ni pha rol po dag gi gtan tshigs rnam par mi rtog pa'i phyir zhes bya ba de pha rol po dag rang la ma grub ste /
pha rol po dag la sangs rgyas rnam par mi rtog pa ma grub pa'i phyir ro / /
gzhan gyi phyogs la grub pa gtan tshigs nyid yin pa'i phyir gtan tshigs kyi don ma grub pa nyid ma yin no zhes phyir zlog par byed na yang lan snga ma bzhin no zhes bya bas ni /
gal te pha rol po dag 'di skad ces kho bo cag rang gi phyogs la sangs rgyas rnam par mi rtog pa nyid du ma grub kyang khyed dbu ma pa'i phyogs la sangs rgyas rnam par mi rtog pa nyid du grub pa gtan tshigs nyid yin pa'i phyir /
kho bo cag gi gtan tshigs kyi don ma grub pa nyid ma yin te /
rang la gtan tshigs ma grub pas kyang 'dod pa'i don ston par byed de /
gzhan gyi phyogs la grub pa'i phyir phyogs gnyi ga la grags pa'i chos bzhin no zhes phyir zlog par byed na yang /
de'i lan ni sngar bdag dang chos brtag pa'i skabs su gzhan gyi phyogs 'ba' zhig la grags pa'i phyogs kyi chos kyis ni bsgrub par bya ba'i don bsgrub mi nus par nges par bzung ste /
gang yang rung ba la ma grub pa'i phyir /
gzhan gyi phyogs la ma grub pa bzhin pas /
rjes su dpag pa 'gal bas bzlog pa'i phyir gtan tshigs kyi don ma grub pa nyid nyams pa med do zhes bstan pa yin no / /
sprul pa'i sangs rgyas ni don dam par sangs rgyas las gzhan nyid du brjod par bya ba ma yin pa'i phyir tha snyad pa'i sangs rgyas nyid zlog par mi byed do zhes bya bas ni pha rol po dag na re don dam pa'i sangs rgyas kyis chos bstan pa ma byas pa'i phyir theg pa chen po mi rung ngo zhes gang smras pa de yang sprul pa'i sangs rgyas ni don dam pa'i sangs rgyas las gzhan nyid du brjod par bya ba ma yin pa'i phyir don dam pa'i sangs rgyas kyi sprul pa'i sangs rgyas kyis chos bstan pa bzlog par mi byed de /
'di ltar kun rdzob tu bcom ldan 'das kyi sprul pa'i skus sems can gyi don mdzad pa'i phyir ro / /
des bstan pa yang zlog par mi byed do / /
don dam par sangs rgyas ni gsung gi rgyu yin pa'i phyir dang tha snyad du mdzad pa po nyid du grub pa'i phyir ro zhes bya bas ni don dam pa'i sangs rgyas de tha snyad du chos bstan pa yang zlog par mi byed de / /
chos kyi sku ni gsung gi rgyu yin pa'i phyir dang /
tha snyad du chos ston pa'i mdzad pa po nyid du ma grub pa'i phyir ro zhes ston to / /
re zhig de dag gis ni sngar pha rol po dag gis / /
sangs rgyas rnam rtog med pa yi / /
theg pa chen po mi rung ste / /
gang phyir don dam sangs rgyas kyis / /
chos ni bstan pa ma byas phyir / /
sprul sangs rgyas kyi 'ang mi rung ste / /
de la sems la sogs med phyir / /
de phyir sprul pa'ang sangs rgyas min / /
des ni chos kyang bstan ma byas / /
zhes smras pa'i sgrub pa dag sun dbyung ba ci rigs par bstan to / /
da ni sngar pha rol po dag gis / /
don dam du ni mi rtog pa'i / /
stong la snying rje mi 'dod do / /
gang la snying rje byed pa yi / /
sems can med phyir sangs rgyas med / /
gal te kun rdzob snying rje yod / /
smad 'tshong ngu bar byed dang 'dra / /
smad 'tshong rnams kyi ngud mo gang / /
de ni kun rdzob snying nas min / /
zhes smras pa'i sgrub pa dag sun dbyung ba ci rigs par bstan par bya ste /
de'i phyir don dam par ni de bzhin gshegs pa la spros pa mi mnga' ba'i phyir /
de bzhin gshegs pa thugs rje mi mnga' ba'am /
thugs rje dang ldan pa'o zhes bya bar rnam par rtog pa'i spros pa mi mnga' ba'i phyir dang /
thugs rje dang thugs rje'i gnas sems can med pa'i phyir thugs rje yang yod pa ma yin la /
de dang ldan pa yang yod pa ma yin pas /
'di yang kho bo cag gi tshul nyid gsal bar byed pa yin no zhes bya ba smras te /
des ni don dam par de bzhin gshegs pa la spros pa mi mnga' ba'i phyir dang /
thugs rje dang sems can dmigs su med pa'i phyir /
khyed na re don dam par rnam par mi rtog pa'i sangs rgyas la stong pa nyid rtog pa'i ye shes dang /
thugs rje yod par mi 'dod do zhes zer ba de kho bo cag gi tshul gsal bar byed pa yin no zhes bstan to / /
kun rdzob tu ni kho bo cag la sems can dang thugs rje yang yod pas /
gzhi de las bcom ldan 'das kyang yod de de'i dbang gis sems can la phan pa dang /
bde ba rnam pa sna tshogs sgrub pa'i thugs dam bzhes pa yin par 'dod do zhes bya bas ni kun rdzob tu sprul pa'i sangs rgyas la bsam pa thag pa nas sems can la dgongs pa'i thugs rje mnga' bar bstan to / /
de la thugs rje ni gzhan sdug bsngal bas thugs thag pa nas sdug bsngal bar gyur pa'i mtshan nyid de /
dper na ma bu la byams pa bu gcig po la ji lta ba bzhin du sangs rgyas dang byang chub sems dpa' rnams kyang sems can thams cad la de bzhin no zhes bya bas ni thugs rje'i mtshan nyid bstan to / /
gal te smad 'tshong ma la yod par gyur na yang de la mi dgar ci yod ces bya bas ni khyed na re gal te sprul pa'i sangs rgyas la kun rdzob tu snying rje yod na ni bsam pa thag pa'i snying rje ma yin gyi /
smad 'tshong ma ngu bar byed pa'i snying rje dang 'dra bar 'gyur ro zhes zer na /
de bzhin gshegs pa'i thugs rje ni de lta bu ma yin te /
gzhan sdug bsngal bas thugs thag pa nas sdug bsngal bar gyur pa'i mtshan nyid de /
gal te kun rdzob tu smad 'tshong ma la snying rje de lta bu yod par gyur na yang /
de la khyed mi dgar ci yod /
de kun rdzob tu thugs rje mnga' ba smad du mi rung ngo zhes bstan to / /
de lta mod kyi spu'i khung bu dang nam mkha'i khams dag mtshan nyid 'drar zin kyang khyad par shin tu che ba bzhin bcom ldan 'das kyi thugs rje yang smad 'tshong ma'i ngud mo lta bu ma yin te /
bskal pa stong phrag dpag tu med pa nas yongs su bsgoms pa nyid kyis rab kyi mthar phyin par gyur pa'i phyir dang /
sems can gyi khams ma lus pa la khyab pa'i phyir ro zhes bya bas ni kun rdzob tu de bzhin gshegs pa'i thugs rje dang smad 'tshong ma'i ngud mo'i mtshan nyid tha dad par bstan to / /
ji ste bcom ldan 'das kyi thugs rje'i mtshan nyid ji skad bstan pa de smad 'tshong ma la med na ni 'o na bcom ldan 'das kyi thugs rje ni smad 'tshong ma'i ngud mo dang 'dra ste /
gal te kun rdzob snying rje yod / /
smad 'tshong ngu bar byed dang 'dra / /
zhes smras pa de ni rigs pa ma yin no zhes bya bas ni /
byung rgyal du kha na ma tho ba dang bcas pa'i tshig tshogs par dbyung ba ma yin pa smras pa de rigs pa ma yin no zhes bstan to / /
gal te sangs rgyas kyi thugs rje ni thugs thag pa ma yin te /
kun rdzob pa yin pa'i phyir dper na smad 'tshong ma'i ngud mo bzhin no zhe na zhes bya bas ni pha rol po dag sangs rgyas kyi thugs rje kun rdzob pa yin pa'i gtan tshigs kyis thugs thag pa ma yin te /
smad 'tshong ma'i ngud mo bzhin no zhes sgrub pa'i tshig yin no / /
de'i lan du 'grel pa byed pa nyid kyis de ni bzang po ma yin te /
bu la byams pa la sogs pa'i snying rje dag gis ma nges pa nyid yin pa'i phyir ro zhes bya ba smras te /
des ni pha rol po dag gi gtan tshigs kun rdzob pa yin pa'i phyir zhes bya ba de'i don ma nges pa nyid du ston te /
'di na ma bu la byams pa la sogs pa'i snying rje dag kun rdzob pa yin yang bsam pa thag pa yin par mthong bas /
des na ci re zhig kun rdzob pa yin pa'i phyir ma bu la byams pa la sogs pa'i snying rje dag bzhin du sangs rgyas kyi thugs rje thugs thag pa yin par 'gyur ram /
'on te kun rdzob pa yin pa'i phyir /
dper na smad 'tshong ma'i ngud mo bzhin du sangs rgyas kyi thugs rje thugs thag pa ma yin par 'gyur ba ma nges pa nyid yin pa'i phyir /
pha rol po dag gi sgrub pa de ni bzang po ma yin no / /
de'i phyir mu stegs can dag ni rab tu zhe sdang ba'i sgregs pa'i dri nga ba'i tshig kun tu brjod pa na /
rang gi bsam pa'i bdag nyid ngan pa nyid du ston par byed pa yin no zhes bya bas ni mu stegs can ngan pa spobs pa spa bkong ba ngan g.yo'i rjes su 'jug pa dag gis rang gi grub pa'i mtha' skyon bcab pa'i phyir kha na ma tho ba dang bcas pa'i tshig smras pa'i nyes dmigs bstan to / /
'dir nyan thos kyi theg pa pa dag na re theg pa chen po ni sangs rgyas kyi bka' ma yin te /
sde pa bco brgyad kyi khongs su ma gtogs pa'i phyir dper na grangs can la sogs pa'i bstan pa bzhin no zhes zer ba'i gtan tshigs de'i don kyang ma grub pa nyid yin te /
'di ltar dge 'dun phal chen sde nyid kyi sde snod kyi gzhi chen po zhes bya ba'i khongs su theg pa chen po 'di yang gtogs te /
de nas sa bcu pa'i mdo dang pha rol tu phyin pa'i mtshan nyid dag 'byung ba'i phyir dang /
dge 'dun phal chen sde nyid kyi shar gyi ri bo'i sde dang nub kyi ri bo'i sde dag las kyang 'phral skad du /
shes rab kyi pha rol tu phyin pa la sogs pa theg pa chen po'i mdo dag 'byung ba'i phyir ro / /
gzhan yang sde pa thams cad kyi sde snod gsum po dag gcig gis gcig la mi snang ste /
'di ltar kha cig la ni dge slong nad pa la dus ma yin pa'i zas gnang ba snang la /
kha cig la ni mi snang ba dang /
kha cig la ni dus ma yin par bu ram zar gnang ba snang la kha cig la mi snang ba dang /
kha cig la ni mtshan mo bsnyen par ma rdzogs pa dang /
gnas gcig na lhan cig nyal bar gnang ba snang la /
kha cig la mi snang ba de dag ji ltar sangs rgyas kyi bka' nyid ma yin par 'gyur /
mdo sde dang chos mngon pa yang kha cig la ni 'das pa dang /
ma 'ongs pa dang /
nam mkha' dang /
de bzhin nyid dang /
so sor brtags pa dang /
ma brtags par 'gog pa dag yod par 'dod la kha cig la ni med par 'dod pa dang /
kha cig la ni de la gang zag bdag med pa nyid snang la kha cig la ni mi snang ba de dag ji ltar sangs rgyas kyi bka' nyid ma yin par 'gyur /
gzhan yang theg pa chen po 'di ni de bzhin gshegs pa shAkya thub pa nyon mongs pa'i sgrib pa dang shes bya'i sgrib pa bag chags dang bcas pa ma lus par drungs phyung ba shes bya mtha' dag thugs su chud pa'i zhal gyi pad ma nas nges par byung ba yin par gzung bar bya ste /
sde pa bzhi po dag gi khongs su gtogs par 'byung ba nyid du kho bos brjod pa'i phyir /
dper na 'phags pa'i lam yan lag brgyad pa bzhin te /
ji ltar 'phags pa'i lam yan lag brgyad pa ni sde pa bzhi po dag gi khongs su gtogs par 'byung ba nyid du kho bos brjod pa'i phyir sangs rgyas kyi gsung rab yin pa de bzhin du theg pa chen po yang sde pa bzhi po dag gi khongs su gtogs par 'byung ba nyid du kho bos brjod pa'i phyir /
sangs rgyas kyi bka' yin no / /
gzhan yang dge 'dun phal chen sde pa dag gi 'jig rten 'das smra sde'i sde snod kyi gzhi chen po las theg pa chen po'i ma mo dang /
sa bcu pa'i mdo la sogs pa phal cher 'byung ste /
de dag sangs rgyas kyi bka' ma yin na sde pa bzhi po dag gi khongs su mi gtogs shing /
sde pa dag kyang dper na rang bzhin dang skyes bu dang /
de kho na nyi shu rtsa lnga dag bzhin du klog par mi 'gyur ba zhig na de lta ma yin pas /
theg pa chen po sangs rgyas kyi bka' yin no / /
gzhan yang gang gi phyir gang zag gnyis la phyag bya ste /
de bzhin gshegs pa dang /
dge slong ches rgan pa la'o zhes 'byung bas /
byang chub sems dpa' ni phyag bya ba'i 'os pa ma yin no zhes gang smras pa de yang rigs pa ma yin te /
'di ltar lnga pa dag skyon med pa la zhugs pas dge slong nyid yin pa de bzhin du byang chub sems dpa' rnams kyang sa rab tu dga' ba la sogs pa thob cing skyon med pa la zhugs pa nyid kyi dge slong nyid yin pa'i phyir ro / /
gzhan yang bcom ldan 'das kyis /
rgyan gyis brgyan kyang chos la spyod 'gyur zhing / /
zhi zhing dul la legs sdom tshangs spyod la / /
'byung po kun la dbyug pa spangs gyur na / /
de ni bram ze dge sbyong dge slong yin / /
zhes kyang gsungs so / /
gzhan yang sde snod kyi gzhi chen po de nyid las byang chub sems dpa' sa brgyad pa la zhugs pa ni de bzhin gshegs pa bzhin du mchod pas mchod par bya zhing de bzhin gshegs pa bzhin du phyag bya bar 'os pa yin no zhes kyang 'byung ngo / /
zhar la bshad pas chog go / /
rnal 'byor spyod pa pa dag gis smras pa /
dmigs pa thams cad nyer zhi zhing / /
spros pa nyer zhi zhi ba ste / /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba ni bden na de rtogs par bya ba'i thabs gzhan gyi dbang la skur pa 'debs pa de ni mi rung ste zhes bya ba ni /
'dir rnal 'byor spyod pa pa dag na re lung las dmigs pa thams cad nye bar zhi ba zhes bya ba la sogs pa'i tshigs su bcad pa bka' stsal pa de ni bden na /
khyed dbu ma pas de rtogs par bya ba'i thabs gzhan gyi dbang gis mtshan nyid la skur pa btab pa de ni mi rung ste /
'di ltar dmigs pa thams cad nye bar zhi ba zhes bya ba ni yongs su grub pa'i ngo bo nyid rtogs na byis pa rnams kyis kun brtags pa'i dmigs pa thams cad nye bar zhi ba yin te /
dmigs pa thams cad nye bar zhi ba de rtogs par bya ba'i thabs ni gang la gzhan gyi dbang gi ngo bo nyid yod pa de la de kun brtags pa'i ngo bo nyid dang bral zhing rnam par dag pa na yongs su grub pa'i ngo bo nyid du gyur pa ni dmigs pa thams cad nye bar zhi ba yin pa gang la gzhan gyi dbang gi ngo bo nyid med pa do la gang zhig dag pas yongs su grub par 'gyur te /
de bas na dmigs pa thams cad nye bar zhi ba de rtogs par bya ba'i thabs gzhan gyi dbang la skur pa 'debs pa de ni mi rung ngo zhes zer ba'i tshig yin no / /
de ni rung na /
'o na ji lta bu zhe na /
ngo bo nyid gsum shes par bya / /
dang po kun du brtags pa yin / /
gnyis pa gzhan gyi dbang yin te / /
tha ma yongs su grub pa yin / /
mtshan nyid de bzhin skye ba dang / /
don dam ngo bo nyid med pas / /
ngo bo nyid ni gsum po dag /
ngo bo nyid med nyid du 'dod / /
ces bya ba smras te /
theg pa chen po 'di la rnal 'byor spyod pa pa'i lugs kyis ngo bo nyid gsum po yod par shes par bya ste /
dang po ni kun brtags pa'i ngo bo nyid yin /
gnyis pa ni gzhan gyi dbang gi ngo bo nyid yin /
tha ma ni yongs su grub pa'i ngo bo nyid yin no / /
ngo bo nyid gsum po de dag kyang chos lngas bsdus te /
ming dang /
rgyu mtshan dang /
rnam par rtog pa dang /
yang dag pa'i ye shes dang /
de bzhin nyid kyis so / /
de la kun brtags pa'i ngo bo nyid ni ming gis bsdus la /
gzhan gyi dbang gi ngo bo nyid ni rgyu mtshan dang /
rnam par rtog pas bsdus /
yongs su grub pa'i ngo bo nyid ni yang dag pa'i ye shes dang /
de bzhin nyid kyis bsdus so / /
ngo bo nyid gsum po de dag kyang ngo bo nyid med pa nyid gsum gyis go rims bzhin du ngo bo nyid med pa nyid yin te /
kun brtags pa'i ngo bo nyid ni mtshan nyid ngo bo nyid med pa nyid kyis ngo bo nyid med pa nyid yin la /
gzhan gyi dbang gi ngo bo nyid ni skye ba ngo bo nyid med pa nyid kyis ngo bo nyid med pa nyid yin /
yongs su grub pa'i ngo bo nyid ni don dam pa ngo bo nyid med pa nyid kyis ngo bo nyid med pa nyid yin no / /
de la mtshan nyid ngo bo nyid med pa nyid kyis ngo bo nyid med pa nyid ni kun brtags pa'i ngo bo nyid ces bya ba chos rnams kyi ngo bo nyid dang /
khyad par du ming dang brdar sgro btags pa gang yin pa de ni ming dang brdar sgro btags par zad kyi /
ji ltar snang ba de ltar yod pa ma yin pas mtshan nyid ngo bo nyid med pa nyid kyis ngo bo nyid med do / /
skye ba ngo bo nyid med pa nyid kyis ngo bo nyid med pa nyid ni gzhan gyi dbang gi ngo bo nyid ces bya ba chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa de ni rkyen gzhan las skye ba yin pas rang gi ngo bo nyid las skye ba med pa'i phyir skye ba ngo bo nyid med pa nyid kyis ngo bo nyid med do / /
don dam par ngo bo nyid med pa nyid kyis ngo bo nyid med pa nyid ni yongs su grub pa'i ngo bo nyid ces bya ba chos rnams kyi de bzhin nyid gang yin pa de ni don dam pa yang yin la /
ngo bo nyid med pa yang yin pa'ang /
de la don dam pa'i ngo bo nyid med pas don dam pa'i ngo bo nyid med pa nyid kyis ngo bo nyid med do / /
de ltar ngo bo nyid gsum po dag ngo bo nyid med pa nyid gsum po dag gis go rims bzhin du ngo bo nyid med pa nyid yin pas ngo bo nyid thams cad ngo bo nyid med pa nyid thams cad kyis ngo bo nyid med pa nyid ma yin te /
kun brtags pa'i ngo bo nyid ni mtshan nyid ngo bo nyid med pa nyid kyis rnam pa thams cad du med pa'i phyir mi dmigs shing /
gzhan gyi dbang gi ngo bo nyid ni skye ba ngo bo nyid med pa nyid kyis ngo bo nyid med du zin kyang rnam par rtog pa dang /
'du byed kyi rgyu mtshan kun nas nyon mongs pa dang /
rnam par byang ba'i gnas skabs gnyi gar yod pa ma yin pas /
gang gi tshe de la kun brtags pa'i ngo bo nyid du mngon par zhen pa de'i tshe na ni /
dmigs pa thams cad nye bar ma zhi bas kun nas nyon mongs par 'gyur la /
gang gi tshe de la kun brtags pa'i ngo bo nyid du mngon par zhen pa med pa de'i tshe na ni /
dmigs pa thams cad nye bar zhi ba yin pas rnam par byang bar 'gyur zhing yongs su grub pa'i ngo bo nyid rtogs pas rab tu phye bar 'gyur ba med pa dang /
phyin ci ma log pas yongs su grub pa de bzhin nyid dang /
yang dag pa'i ye shes 'phags pa so so rang gis rig pa'i ngo bo nyid du don dam par yod pa nyid yin na /
dbu ma pas de rtogs par bya ba'i thabs gzhan gyi dbang gi ngo bo nyid de /
med par bshad pa mi rung ngo / /
de nyid bye brag tu bshad pa bstan pa'i phyir /
de la gang gi tshe kun brtags pa'i ngo bo nyid med pa'i phyir mi dmigs shing /
gzhan gyi dbang gi ngo bo nyid kyang rgyu mtshan du mi 'dzin pas yang dag par rjes su mi mthong ba de'i tshe na dmigs pa thams cad nye bar zhi ba yin no zhes bya ba smras te /
gang gi tshe rnal 'byor pa rnams kyis kun brtags pa'i ngo bo nyid ni nam mkha'i me tog bzhin du med pa'i phyir mi dmigs shing /
gzhan gyi dbang gi ngo bo nyid kyang kun brtags pa'i ngo bo nyid kyi rgyu mtshan du mi 'dzin pas de la kun brtags pa'i ngo bo nyid du mngon par zhen pa med pa'i tshul gyis yang dag par rjes su mi mthong ba de'i tshe na /
yongs su grub pa'i ngo bo nyid rtogs pa yin pas de ni dmigs pa thams cad nye bar zhi ba yin te /
don dam par yod pa yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de dag dang lhan cig tu 'di dpyad par bya ste zhes bya ba smras te /
ji ngo bo nyid gsum po dag bstan pa kho nas dmigs pa thams cad nye bar zhi ba zhes bya bar 'gyur ram /
'on te rten cing 'brel par 'byung ba'i tshul gyis bden pa gnyis rnam par bzhag pas don dam par dngos po thams cad ngo bo nyid med pa nyid kyis dmigs pa thams cad nye bar zhi ba zhes bya bar 'gyur ba 'di rigs pa dang lung dag gis dpyad par bya'o zhes ston to / /
de la 'dir rnal 'byor spyod pa pa dag 'dod pa'i ngo bo nyid gsum po dag gi mtshan nyid ni gang yin /
de dag ngo bo nyid med pa nyid gsum po dag gis ni ji ltar ngo bo nyid med par brtag par bya ste /
de la re zhig brtag pa dang po bstan pa'i phyir /
de la kun brtags pa'i ngo bo nyid ces bya ba de gang yin / /
de mtshan nyid ngo bo nyid med pa nyid kyis ngo bo nyid med pa ni ji lta bu yin zhes bya ba smras so / /
gal te kun brtags pa'i ngo bo nyid ni chos rnams kyi ngo bo nyid dang khyad par la sogs par tha snyad pa'i rnam par rtog pa gang yin pa ste /
'di lta ste ngo bo nyid du rnam par rtog pa ni gzugs dang tshor ba zhes bya ba la sogs par rnam par rtog pa'o / /
khyad par du rnam par rtog pa ni bstan du yod pa dang /
bstan du med pa zhes bya ba la sogs par rnam par rtog pa'o zhes bya bas ni rnal 'byor spyod pa pa dag gis kun brtags pa'i ngo bo nyid kyi mtshan nyid bstan pa yin te /
de la ngo bo nyid du rnam par rtog pa ni gzugs dang /
tshor ba dang /
'du shes dang /
'du byed dang /
rnam par shes pa'i mtshan nyid ni gzugs su rung ba dang /
myong bar byed pa dang /
mtshan mar 'dzin pa dang /
mngon par 'du byed pa dang /
rnam par shes par byed pa'o / /
sa dang /
chu dang /
me dang /
rlung gi mtshan nyid ni sra ba dang /
gsher ba dang /
tsha ba dang /
yang zhing g.yo ba'o zhes bya ba la sogs par ming dang brdar tha snyad 'dogs pa dang /
rnam par rtog pa gang yin pa'o / /
khyad par du rnam par rtog pa ni gzugs ni bstan du yod pa dang bstan du med pa dang /
thogs pa dang bcas pa dang thogs pa med pa'o / /
tshor ba ni bde ba dang /
sdug bsngal ba dang /
sdug bsngal ba yang ma yin /
bde ba yang ma yin pa'o / /
'du shes ni chung ngu dang /
chen po dang /
tshad med par gyur pa'o / /
'du byed ni sems dang /
mtshungs par ldan pa dang ldan pa ma yin pa'o / /
rnam par shes pa ni nye bar gnas pa las byung ba dang /
tshor ba pa dang /
nges pa'o zhes bya ba la sogs par ming dang /
brdar tha snyad 'dogs pa dang rnam par rtog pa gang yin pa'o / /
ngo bo nyid dang /
khyad par du rnam par rtog pa de gnyi ga yang gzhan gyi dbang gis bskyed pa'i 'du byed kyi rgyu mtshan dang /
rnam par rtog pa kun nas nyon mongs pa dang /
rnam par byang ba pa'i yul la glo bur du sgro 'dogs pa'i ngo bo nyid de /
de ni kun brtags pa'i mtshan nyid yin no / /
de mtshan nyid ngo bo nyid med pa nyid kyis ngo bo nyid med pa ni rgyu mtshan la sogs pa lnga po dag gi khongs su ma gtogs pa'i phyir ro zhes bya bas ni rnal 'byor spyod pa pa dag gis kun brtags pa'i ngo bo nyid de /
de mtshan nyid ngo bo nyid med pa nyid kyis ngo bo nyid med pa nyid ji lta bu yin par bstan pa ste /
kun brtags pa'i ngo bo nyid de ni gzugs la sogs pa yul lnga po dag gi rgyu mtshan yid du 'ong ba dang /
yid du mi 'ong ba la sogs pa gang dag yin pa'i rgyu mtshan de dag la mtshan mar mi 'dzin cing yul gyi ngo bo nyid du mi dmigs pa dang mngon rtags su mi 'dzin cing /
yul gyi khyad par du mi dmigs pa na de ltar yul gyi ngo bo nyid dang /
khyad par la mtshan ma dang /
mngon rtags su mi 'dzin pas yul mi dmigs pa'i phyir de dag la 'dzin pa 'jug pa'i rnam par shes pa rnams mi skye ba ni rgyu mtshan la sogs pa lnga po dag gi khongs su ma gtogs pa zhes bya ste / /
de'i phyir mtshan nyid ngo bo nyid med pa nyid yin no / /
yang na rgyu mtshan la sogs pa lnga po dag gi khongs su ma gtogs pa zhes bya ba ni chos lnga po rgyu mtshan dang /
ming dang /
rnam par rtog pa dang /
yang dag pa'i ye shes dang /
de bzhin nyid ces bya ba dag las kun brtags pa'i ngo bo nyid med pa ni ming gis bsdus pa yin yang mtshan nyid ngo bo nyid kyis ngo bo nyid med pa'i phyir ming nyid rgyu mtshan la sogs pa gang gi khongs su yang ma gtogs pa bzhin kun btags pa'i ngo bo nyid kyang rgyu mtshan la sogs pa chos lnga po dag gi khongs su ma gtogs pa'i phyir mtshan nyid ngo bo nyid med pa nyid kyis ngo bo nyid med pa yin no zhes kyang bshad do / /
de ltar kun brtags pa'i ngo bo nyid de mtshan nyid ngo bo nyid med pa nyid kyis ngo bo nyid med pa yin na des ji ltar kun nas nyon mongs par 'gyur zhe na /
de'i phyir /
de de ltar yod pa ma yin yang ming don la 'jug pa las kun nas nyon mongs par 'gyur te zhes bya ba smras te /
ming zhes bya ba ni sgras gzugs la sogs pa rjod par byed pa dang /
bum pa la sogs pa rjod par byed pa dang /
mi la sogs pa rjod par byed pa'o / /
don ni gzugs la sogs pa dang bum pa la sogs pa dang mi la sogs pa'o / /
ming don la 'jug pa ni gzugs zhes bya ba la sogs pa'i sgras /
gzugs la sogs pa brjod pa dang /
bum pa la sogs pa'i sgras bum pa la sogs pa brjod pa dang /
mi la sogs pa'i sgras mi la sogs pa brjod pa'o / /
ming don la 'jug pa las kun nas nyon mongs par 'gyur ba ni kun brtags pa'i ming gis gzhan gyi dbang gi don la glo bur du 'jug cing sgro 'dogs pa las gzhan gyi dbang gi don la kun brtags pa'i ming du mngon par zhen pa'i sgo nas byis pa rnams kun nas nyon mongs par 'gyur ba'i phyir ro / /
ji ltar des kun nas nyon mongs par 'gyur zhe na /
de'i phyir ji ltar ming don la 'jug pa de ltar byis pa rnams de'i ngo bo nyid la mngon par zhen par byed do zhe na zhes bya ba smras te /
ji ltar kun brtags pa'i ming gzhan gyi dbang gis don la glo bur du sgro 'dogs shing 'jug pa de ltar byis pa rnams gzhan gyi dbang de'i ngo bo nyid la 'di ni gzugs la sogs pa'o / /
'di ni bum pa la sogs pa'o / /
'di ni mi la sogs pa'o zhes kun brtags pa'i ngo bo nyid du mngon par zhen par byed pa'i sgo de nas byis pa rnams kun nas nyon mongs par 'gyur ro zhes zer ro / /
rnal 'byor spyod pa pa dag kun brtags pa'i ngo bo nyid dang de mtshan nyid ngo bo nyid med pa dang /
des kun nas nyon mongs par 'gyur ba'i tshul de skad ces zer ba de la 'dir dbu ma pas bshad pa /
de la 'dir gal te gzugs zhes bya bar yid la brjod pa dang /
tshig tu brjod pa'i kun brtags pa'i ngo bo nyid gang yin pa de med do zhe na ni dngos po la skur pa 'debs pa yin te /
yid la brjod pa dang /
tshig tu brjod pa la skur pa 'debs pa'i phyir ro zhes bya ba smras te /
'dis ni rnal 'byor spyod pa pa dag kun brtags pa'i ngo bo nyid ni mtshan nyid ngo bo nyid med pa nyid kyis ngo bo nyid med do zhes zer ba de /
gal te gzugs zhes bya bar ngo bo nyid dang khyad par du yid la brjod pa rnam par rtog pa dang /
tshig tu brjod pa tha snyad 'dogs pa'i kun brtags pa'i ngo bo nyid gang yin pa de mtshan nyid ngo bo nyid med pa nyid kyis ngo bo nyid med do zhe na ni kun rdzob tu gzhan gyi dbang gi ngo bo la skur pa 'debs pa yin pas mi rung bar ston te /
ci'i phyir zhe na /
yid la brjod pa rnam par rtog pa ni /
rnam par shes pa'i phung por gtogs pa yin la /
tshig tu brjod pa tha snyad 'dogs pa ni 'du byed kyi phung por gtogs pa yin pas de gnyis ni gzhan gyi dbang gi dngos po yin te /
de dag la kun rdzob tu skur pa 'debs pa mi rung ba'i phyir ro / /
de ltar na rnal 'byor spyod pa pa dag gi yid la brjod pa dang tshig tu brjod pa'i kun brtags pa'i ngo bo nyid gang yin pa de kun rdzob tu mtshan nyid ngo bo nyid med pa nyid kyis ngo bo nyid med do zhes bya ba ni kun rdzob tu gzhan gyi dbang gi dngos po la skur pa 'debs par 'gyur bas de ni rigs pa ma yin no / /
ji ste gang yang rung bas de gnyis kyi don kun brtags pa gang yin pa de med de /
dper na thag pa la sbrul bzhin no zhe na ni kun brtags pa med pa ma yin te /
de la rnam pa 'dra bas blo gros 'khrul pas kun brtags pa'i don med kyang tha snyad du sbrul 'khyil ba la de med pa ma yin pa'i phyir ro zhes bya bas ni rnal 'byor spyod pa pa dgra kun brtags pa'i ngo bo nyid ni mtshan nyid ngo bo nyid med pa nyid kyis ngo bo nyid med do zhes zer ba de ji ste byis pa gang yang rung bas yid la brjod pa dang /
tshig tu brjod pa de gnyis kyi don sgro btags pa'i kun brtags pa gang yin pa de mtshan nyid ngo bo nyid med pa nyid kyis ngo bo nyid med de /
dper na thag pa la sbrul du sgro btags pa'i kun brtags pa gang yin pa de med pa bzhin no zhe na ni kun rdzob tu kun brtags pa mtshan nyid ngo bo nyid med pa nyid kyis ngo bo nyid med pa nyid ma yin pas mi rung bar ston te /
ci'i phyir zhe na /
thag pa de la nam mkha' phan phun tsam gyi tshe na sbrul 'khyil ba'i rnam pa 'dra bas blo gros 'khrul pa'i byis pa rnams kyis sbrul 'khyil pa dug drag po dang ldan pa yin par kun brtags pa'i don med kyang tha snyad du thag pa de las gzhan pa sbrul 'khyil ba nyid kyi lus la sbrul 'khyil pa dug drag po dang ldan par kun brtags pa'i don de med pa ma yin pa'i phyir ro / /
de ltar na rnal 'byor spyod pa pa dag gi yid la brjod pa dang /
tshig tu brjod pa de gnyis kyi don kun brtags pa'i ngo bo nyid gang yin pa de kun rdzob tu mtshan nyid ngo bo nyid med pa nyid kyis ngo bo nyid med do zhes bya bar yang kun rdzob tu kun brtags pa'i ngo bo nyid mtshan nyid ngo bo nyid med pa nyid kyis ngo bo nyid med pa nyid du mi 'grub pas de yang rigs pa ma yin no / /
ji ste tha snyad du yang sbrul 'khyil pa la sbrul med do zhe na ni grags pa'i gnod par 'gyur ro zhes bya bas ni ji ste rnal 'byor spyod pa pa dag tha snyad du sbrul 'khyil pa la de med pa ma yin pa'i phyir kun brtags pa'i ngo bo nyid mtshan nyid ngo bo nyid med pa nyid kyis ngo bo nyid med pa nyid du ma 'grub pa'i skyon sel bar 'dod pas tha snyad du yang sbrul 'khyil pa la sbrul med do zhe na ni grags pa'i gnod par 'gyur bas mi rung bar ston te /
ci'i phyir zhe na /
tha snyad du thag pa la sbrul med kyang sbrul 'khyil ba nyid la sbrul yod par 'jig rten la grags pa'i phyir ro / /
de ltar na rnal 'byor spyod pa pa dag tha snyad du sbrul 'khyil pa la de med pa ma yin pa'i phyir kun btags pa'i ngo bo nyid mtshan nyid ngo bo nyid med pa nyid kyis ngo bo nyid med pa nyid du mi 'grub pa'i skyon sel bar 'dod pas tha snyad du yang sbrul 'khyil pa la sbrul med do zhes zer ba ni grags pa'i gnod par 'gyur bas de yang rigs pa ma yin no / /
ji ste don dam par dngos po sel bar byed pa ni dbu ma pa'i tshul gyi rjes su smra ba yin te /
don dam par sbrul rdzas su yod pa ma yin pa'i phyir dang /
ngo bo nyid las skye ba med pa'i phyir ro zhes bya bas ni ji ste rnal 'byor spyod pa pa dag tha snyad du yang sbrul 'khyil pa la sbrul med do zhes byas na grags pa'i gnod par 'gyur ba de spang bar 'dod pas don dam par sbrul 'khyil pa la sbrul gyi dngos po med do zhes sel bar byed na dbu ma pa'i tshul gyi rjes su smras pa yin pas ngo bo nyid gsum kho nas dmigs pa thams cad nye bar zhi ba zhes bya bar sgrub pa'i gzhung mi rung bar ston te /
ci'i phyir zhe na /
don dam par sbrul rdzas su yod pa ma yin pa'i phyir dang ngo bo nyid las skye ba med pa'i phyir /
de ni rten cing 'brel par 'byung ba'i tshul gyis don dam par dngos po thams cad ngo bo nyid med pa nyid yin pas dmigs pa thams cad nye bar zhi bar 'gyur ba'i tshul gyis yin pa'i phyir ro / /
de ltar na rnal 'byor spyod pa pa dag tha snyad du yang sbrul 'khyil pa la sbrul med do zhes byas na grags pa'i gnod par 'gyur ba spang bar 'dod pas don dam par dngos po sel bar byed na ni dbu ma pa'i tshul gyi rjes su smra ba yin pas rang gi grub pa'i mtha' las ngo bo nyid gsum kho nas dmigs pa thams cad nye bar zhi ba zhes bya bar 'gyur bar 'dod pa'i gzhung nyams pas de yang rigs pa ma yin no / /
thag pa dang sbrul 'khyil pa la ma dmigs pa kho nar thag pa dang sbrul gyi blo skye na ni pha rol po dang rang la shes par byed par rab tu ma grub po zhes bya bas ni rnal 'byor spyod pa pa dag thag pa dang sbrul la sogs pa phyi rol gyi yul rnams kun rdzob tu med kyang de ltar 'khrul pa'i blo skye'o zhes zer ba de gal te kun rdzob tu thag pa dang sbrul 'khyil ba la sogs pa yul rnams med na de dag la ma dmigs pa kho nar thag pa dang sbrul la sogs pa'i blo ji ltar skye bar 'gyur /
ji ste skye na ni thag pa la sbrul du 'khrul pa'i blo skye ba gang yin pa de ni kun brtags pa'i ngo bo nyid yin no zhes kun brtags pa'i ngo bo nyid shes par byed pa'i dpe thag pa las blangs pa de rnal 'byor spyod pa pa dag rang la rab tu ma grub pas yul med par mi rung bar ston te /
ci'i phyir zhe na /
thag pa dang sbrul 'khyil ba la sogs pa'i phyi rol gyi yul rnams med na thag pa dang sbrul gyi blo skye ba yang med pas kun brtags pa'i ngo bo nyid ni thag pa la sbrul du 'khyil pa'i blo skye ba lta bu'o zhes shes par byed pa'i dpe rang la rab tu ma grub pas mi rung ba'i phyir ro / /
de ltar na rnal 'byor spyod pa pa dag phyi rol gyi yul med par nang gi blo 'khrul pas rnam par brtags pa kun brtags pa'i ngo bo nyid yin par 'dod pa'i dpe yang rang la rab tu ma grub pa'i phyir de yang rigs pa ma yin no / /
'dir gal te rnal 'byor spyod pa pa dag 'di skad ces kho bo cag rang la phyi rol gyi yul yod par ma grub pas shes par byed pa'i dpe med kyang khyed dbu ma pa'i phyogs la kun rdzob tu phyi rol gyi yul gyi yul sgyu ma tsam du yod par grub pa kho bo cag gis shes par byed pa'i dper rung ba'i phyir kho bo cag gis kun brtags pa'i ngo bo nyid ni thag pa la sbrul du 'khrul pa'i blo skye ba lta bu zhes shes par byed pa'i dpe rab tu ma grub pa yin te /
rang la gtan tshigs ma grub pas kyang 'dod pa'i don ston par byed de /
gzhan gyi phyogs la grub pa'i phyir phyogs gnyi ga la grags pa'i chos bzhin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis gang yang rung ba la ma grub pa ni gtan tshigs ma yin no zhes bya ba der tha snyad kyi dus su ni phyogs gnyi ga la grags pa'i shes par byed pa 'dod par bya'o zhes sngar bstan zin to zhes bya ba smras te /
sngar bdag dang chos brtags pa'i skabs su gzhan gyi phyogs 'ba' zhig la grags pa'i phyogs kyi chos kyis ni bsgrub par bya ba'i don sgrub par mi nus par nges par bzung ste / /
gang yang rung ba la ma grub pa'i phyir /
gzhan gyi phyogs la ma grub pa bzhin pas /
rjes su dpag pa 'gal bas bzlog pa'i phyir gtan tshigs kyi don ma grub pa nyid nyams pa med do zhes bstan zin to / /
kun brtags pa'i don yod pa ma yin par ston par 'dod pa ni /
slob dpon gyis dbu ma pa'i tshul 'thad pa dang bcas pa bka' stsal pa nyid 'dod par bya ste /
brjod par bya ba'i ngo bo nyid bkag pa kho nas yul de la yid dang tshig gi brjod pas 'jug pa ldog pa'i phyir ro zhes bya bas ni gang dag kun brtags pa'i don ngo bo nyid yod pa ma yin par ston par 'dod pa dag gis ni sngar slob dpon gyi zhal snga nas kyis bdag dang chos brtags pa'i skabs su / /
brjod par bya ba ldog pas te / /
sems kyi spyod yul ldog pas so / /
ma skyes pa dang ma 'gags pa / /
chos nyid mya ngan 'das dang mtshungs / /
zhes bya ba dbu ma pa'i tshul 'thad pa dang bcas pa bka' stsal pa nyid 'dod par bya ste /
der las nyon mongs zad pas thar / /
las dang nyon mongs rnam rtog las / /
de dag spros las spros pa ni / /
stong pa nyid kyis 'gag par 'gyur / /
zhes gsungs pas spros pa ni kun brtags pa'i ngo bo nyid yin la /
de ni stong pa nyid kyis 'gag par 'gyur ba'i rigs pa ni /
brjod par bya ba ldog pas te / /
sems kyi spyod yul ldog pas so / /
ma skyes pa dang ma 'gags pa / /
chos nyid mya ngan 'das dang mtshungs / /
zhes bya ba yin te /
spros pa ni stong pa nyid kyis 'gag la / /
de yang brjod par bya ba ldog pas 'gag go / /
brjod par bya ba ldog pa de yang sems kyi spyod yul ldog pas so / /
sems kyi spyod yul ldog pa de yang ma skyes pa dang ma 'gags pa'i chos nyid mya ngan las 'das pa dang mtshungs pa rtogs pas ldog par 'gyur ba'i phyir des ni theg pa chen po dbu ma pa'i tshul gyis kun brtags pa'i don ngo bo nyid med pa nyid du bsgrub pa'i tshul bstan to / /
kun brtags pa'i mtshan nyid med do zhe na ni zhes bya bas ni rnal 'byor spyod pa pa dag na re kun brtags pa'i mtshan nyid ni med de /
phyin ci log yin pa'i phyir /
dper na sdong dum la mir 'khrul pa bzhin no zhes zer ba'i tshig yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sdong dum la mir 'khrul pa ni phyin ci log yin pa'i phyir med pa de bzhin du /
kun brtags pa'i mtshan nyid kyang phyin ci log yin pa'i phyir med pas de'i phyir kun brtags pa'i ngo bo nyid ni mtshan nyid kyis ngo bo nyid med do zhes zer ro / /
de'i lan du 'grel pa byed pa nyid kyis /
gtan tshigs kyi don ma grub pa nyid de /
ming ni gzugs dang 'du byed du gtogs pa'i phyir dang /
ngo bo nyid dang /
rtog pa dang /
rjes su dran pa'i rnam par rtog pa dag kyang rnam par shes pa dang /
'du byed kyi phung por gtogs pa'i phyir ro zhes bya ba smras te /
des ni rnal 'byor spyod pa pa dag gi kun brtags pa'i mtshan nyid ni med do zhes bya ba'i gtan tshigs phyin ci log yin pa'i phyir zhes bya ba de'i don ma grub pa nyid de /
ci'i phyir zhe na /
kun brtags pa ni chos rnams kyi ngo bo nyid dang /
khyad par du ming du 'dogs pa dang /
rnam par rtog pas sgro 'dogs pa yin pas /
de la ming ni sgrar brjod pa ma yin pas /
gzugs kyi phung por yang gtogs la sems dang mi ldan pa'i 'du byed yin pas 'du byed kyi phung por yang gtogs pa'i phyir sdong dum la mir 'khrul pa ltar phyin ci log ma yin pas med pa ma yin no / /
rnam par rtog pa yang rnam pa gsum ste ngo bo nyid kyis rnam par rtog pa ni sgo lnga'i rnam par shes pa nye bar gnas pa las byung ba yin la /
rtog pa'i rnam par rtog pa ni yid kyi rnam par shes pa tshol ba pa dang /
'du byed sems pa yin /
rjes su dran pa'i rnam par rtog pa ni yid kyi rnam par shes pa nges pa dang /
sems las byung ba'i chos dran pa yin pas de dag kyang rnam par shes pa dang /
'du byed kyi phung por gtogs pa'i phyir /
sdong dum la mir 'khrul pa ltar phyin ci log ma yin pas med pa ma yin no / /
des na kun brtags pa'i mtshan nyid rnal 'byor spyod pa pa dag 'dod pa ltar kun rdzob tu yang mtshan nyid ngo bo nyid med pa nyid kyis ngo bo nyid med pa ma yin gyi /
kun rdzob tu gzugs dang sems dang sems las byung ba'i ngo bo nyid sgyu ma dang /
smig rgyu dang /
rmi lam lta bur yod pa yin no / /
gzhan yang tha snyad pa'i rjod pa 'jug pa ni brjod par bya ba'i don gyi ngo bo nyid dang /
khyad par gyi yul can yin la /
don dam par brjod par bya ba'i don gyi ngo bo nyid dang khyad par bkag pa'i phyir mngon par zhen pa'i nyon mongs pa mi 'thad de /
skyes bu 'phyon ma pas gzugs su byas pa'i na chung la bdag med pa nyid du rtogs pa bzhin pas /
ming gi dbang gis don la mngon par zhen par mi rigs te /
tshul bzhin ma yin pa yid la byed pa las rigs so zhes bya bas ni rnal 'byor spyod pa pa dag na re kun brtags pa'i ngo bo nyid de /
de ltar yod pa ma yin yang ming don la 'jug pa las kun nas nyon mongs par 'gyur te /
ji ltar ming don la 'jug pa de ltar byis pa rnams de'i ngo bo nyid la mngon par zhen par byed do zhes kun brtags pa'i ming gzhan gyi dbang gis don la 'jug pa'i sgo nas don la mngon par zhen cing kun nas nyon mongs par 'gyur ro zhes zer ba de mi rigs par ston te /
ji ltar mi rigs she na /
ming don la 'jug pa zhes bya ba ni tha snyad pa'i brjod pa 'jug pa yin te /
de ni brjod par bya ba'i don gyi ngo bo nyid dang khyad par gyi yul can yin la don dam par brjod par bya ba'i don gyi ngo bo nyid dang khyad par bkag pa'i phyir skyes bu 'phyon ma pas gzugs brnyan gyi na chung la bud med kyi ngo bo nyid med par rtogs pa na de la 'dod chags la sogs pa nyon mongs pa mi skye ba bzhin pas don dam par ni ming don la 'jug pa las don la mngon par zhen cing /
kun nas nyon mongs par mi 'gyur la /
kun rdzob tu ni ming don la 'jug pa las /
don la mngon par zhen cing kun nas nyon mongs par 'gyur bar mi rigs kyi /
tshul bzhin ma yin pa yid la byed pa las don la mngon par zhen cing kun nas nyon mongs par 'gyur bar rigs so / /
de ltar na rnal 'byor spyod pa pa dag gis kun brtags pa'i ngo bo nyid mtshan nyid ngo bo nyid med pa nyid kyis /
ngo bo nyid med pa nyid yin par brtags pas de gal te yid la brjod pa dang /
tshig tu brjod pa'i ngo bo nyid kun brtags pa yin la de mtshan nyid ngo bo nyid med pa nyid kyis ngo bo nyid med pa nyid yin no zhes bya ba ni yid la brjod pa dang /
tshig tu brjod pa'i ngo bo nyid ni gzhan gyi dbang gi dngos po yin pas de mtshan nyid ngo bo nyid med pa nyid kyis ngo bo nyid med pa nyid do zhes brjod na gzhan gyi dbang gi dngos po la skur pa 'debs par 'gyur bas mi rung ngo / /
ji ste yid la brjod pa dang tshig tu brjod pa de gnyis kyi don gang yin pa kun brtags pa'i ngo bo nyid yin la /
de mtshan nyid ngo bo nyid med pa nyid kyis ngo bo nyid med pa nyid yin no zhes brjod na ni kun brtags pa'i ngo bo nyid med par mi 'grub ste /
yid la brjod pa dang /
tshig tu brjod pa de gnyis kyi don gang yin pa ni gzhan gyi dbang gi ngo bo nyid yin te /
de ni dper na thag pa la sbrul du kun brtags pa'i don med kyang sbrul nyid la sbrul du kun brtags pa'i don med pa ma yin pa'i phyir de mtshan nyid ngo bo nyid med pa nyid kyis ngo bo nyid med pa nyid yin no zhes bya bar mi rung ngo / /
phyi rol gyi yul med par kun brtags pa'i 'khrul pa'i blo skye'o zhes bya bar yang mi rung ste /
yul med na thag pa la sbrul du 'khrul pa'i blo skye ba bzhin no zhes bya ba'i dpe mi 'grub ste /
thag pa'i yul la sbrul du 'khrul pa phyin ci log yin pas med kyang thag pa'i yul nyid med pa ma yin pas phyi rol gyi yul med pa la kun btags pa'i 'khrul pa'i blo skye'o zhes bya bar mi rung ngo / /
kun brtags pa'i mtshan nyid phyin ci log yin pa'i phyir /
sdong dum la mir 'khrul pa bzhin du mtshan nyid ngo bo nyid med pa nyid kyis ngo bo nyid med do zhes byar yang mi rung ste /
ngo bo nyid dang bye brag tu ming du 'dogs pa dang /
blos rnam par rtog pa dag gzugs dang sems dang sems las byung ba yin pas de dag tha snyad du sdong dum la mir 'khrul pa ltar mtshan nyid med pa ma yin no / /
ming don la 'jug pa las kun nas nyon mongs par 'gyur ro zhes byar yang mi rung ste /
ming gis don brjod pa las don la mngon par zhen cing kun nas nyon mongs par 'gyur bar mi rigs kyis /
tshul bzhin ma yin pa yid la byed pa las don la mngon par zhen cing kun nas nyon mongs par 'gyur bar rigs pa'i phyir ro / /
de ltar rnal 'byor spyod pa pa dag gis brtags pa'i tshul mi 'thad pas /
'dir theg pa chen po dbu ma pa'i tshul ni tha snyad du kun rdzob kyi bden pa'i lugs rnam par gzhag pa ni phyi dang nang gi dngos po sgyu ma dang /
smig rgyu dang /
rmi lam lta bu rgyu dang rkyen gyi dbang gis rten cing 'brel par 'byung ba bya ba byed nus pa dang /
mi nus pa'i tshul gyis yang dag pa dang /
yang dag pa ma yin par brjod pa yod la /
de la tshul bzhin ma yin pa yid la byed pas /
dngos po dang dngos po med pa la sogs par brtags pa las kun nas nyon mongs par 'gyur zhing /
de dag nyid don dam par ngo bo nyid med pa nyid du mthong na /
rnam par byang bar 'gyur ba yin pas theg pa mchog gi tshul 'di 'dod par bya'o / /
da ni rnal 'byor spyod pa pa dag gis gzhan gyi dbang gi ngo bo nyid skye ba ngo bo nyid med pa nyid ces bya ba chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi nyid du kun rdzob dang /
don dam par yod pa nyid du btags pa de mi 'thad par bstan pa'i phyir /
de bzhin du gzhan gyi dbang gi ngo bo nyid ces bya ba de yang gang yin zhes brtag pa gnyis pa smras te /
des ni gzhan gyi dbang gi ngo bo nyid ces bya ba de yang gang yin zhes brtag pa bstan to / /
chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa de zhes bya ba ni rnal 'byor spyod pa pa dag gis gzhan gyi dbang gi ngo bo nyid kyi mtshan nyid bstan pa yin te /
de la gzhan gyi dbang gi ngo bo nyid kyi mtshan nyid ni chos rnams kyi rten cing 'brel par byung ba'i ngo bo nyid rgyu dang rkyen gzhan dag gis dbang bya zhing bskyed par bya ba ste /
de yang 'dod chags la sogs pa nyon mongs pa rnams kyis kun nas nyon mongs par 'gyur ba'i gzhi yang yin la /
ma chags pa la sogs pa dge ba rnams kyis rnam par byang bar 'gyur ba'i gzhi yang yin te /
gang gi tshe kun nas nyon mongs par gyur pa de'i tshe na ni /
kun rdzob kyi bden par yod pa nyid yin la /
gang gi tshe rnam par byang bar 'gyur ba de'i tshe na ni don dam pa'i bden par yod pa nyid yin te /
gal te gzhan gyi dbang gi ngo bo nyid ces bya ba dngos po 'ga' zhig med par gyur pa na gzhi med pa dang /
rgyu med par kun nas nyon mongs par byang bar mi 'gyur bas /
de'i phyir gzhan gyi dbang gi ngo bo nyid yod pa kho na yin no / /
de nyid kyi 'thad pa bstan pa'i phyir /
btags pa rgyu mtshan bcas phyir dang / /
gzhan du gnyis po med phyir dang / /
kun nas nyon mongs dmigs pa'i phyir / /
gzhan dbang yod pa nyid du 'dod / /
ces bya ba smras te /
btags pa zhes bya ba ni bum pa dang /
snam bu dang /
sangs rgyas bcom ldan 'das zhes bya ba'i bar du ming dang brdar tha snyad dang rnam par rtog pas glo bur du sgro btags pa ste /
kun nas brtags pa'i ngo bo nyid do / /
de ni rgyu mtshan dang bcas pa yin te /
rgyu dang bcas /
gzhi dang bcas /
mtshan ma dang bcas /
mngon rtags dang bcas pa yin pas de'i rgyu mtshan de ni gzhan gyi dbang gi ngo bo nyid yin no / /
de la gang gi phyir gzugs dang /
ro dang /
dri dang /
reg bya'i skye mched bzhi'i rgyu mtshan la brten nas bum par btags pa gdags par bya zhing /
rgyu spun gyi rgyu mtshan la brten nas snam bur btags par gdags par bya ba dang /
sangs rgyas su byed pa'i rgyu mtshan gyi chos rnams la brten nas sangs rgyas su btags pa'i bar du gdags par bya ste /
bum pa dang /
snam bu dang /
sangs rgyas bcom ldan 'das kyi bar du btags pa gang yin pa de ni tha snyad du kun brtags pa'i ngo bo nyid yin la /
de gang la brten nas gdags par bya ba'i rgyu mtshan skye mched bzhi dang /
rgyu spun dang sangs rgyas su byed pa'i chos rnams kyi bar gang yin pa de ni gzhan gyi dbang gi ngo bo nyid yin pas /
kun brtags pa'i ngo bo nyid gzhan gyi dbang gi ngo bo nyid kyi rgyu mtshan la brten nas gdags par bya ba de'i phyir gzhan gyi dbang gi ngo bo nyid yod pa yin no / /
gzhan yang /
gzhan du gnyis po med phyir dang / /
zhes bya ba de'i phyir yang gzhan gyi dbang gi ngo bo nyid yod pa yin te /
gzhan du zhes bya ba ni gzhan gyi dbang gi ngo bo nyid med du zin na'o / /
gnyis po med phyir dang zhes bya bas ni kun nas nyon mongs pa dang /
rnam par byang ba gnyis med pa'i phyir te /
gang gi phyir gzhan gyi dbang gi ngo bo nyid med du zin na kun nas nyon mongs pa dang /
rnam par byang ba gnyis med pa'i skyon du 'gyur ba de'i phyir gzhan gyi dbang gi ngo bo nyid yod pa yin no / /
yang na /
gzhan du gnyis po med phyir dang / /
zhes bya ba ni byis pa rnams kyis gzhan gyi dbang gi ngo bo nyid la gzung ba dang /
'dzin par gzhan du brtags pa gnyis po med pa'i phyir te /
gang gi phyir /
yang dag ma yin kun rtog yod / /
de la gnyis po yod ma yin / /
zhes bshad pa'i tshul gyis yang dag pa ma yin pa'i kun tu rtog pa khams gsum pa'i sems dang sems las byung ba gzhan gyi dbang gi ngo bo nyid ni yod la /
de la gzung ba dang /
'dzin pa gzhan du brtags pa kun brtags pa'i ngo bo nyid ni yod pa ma yin pa de'i phyir gzhan gyi dbang gi ngo bo nyid ni yod pa yin no / /
gzhan yang /
kun nas nyon mongs dmigs pa'i phyir / /
zhes bya ba de'i phyir yang gzhan gyi dbang gi ngo bo nyid yod pa yin te /
gang gi phyir gzhi med pa mo gsham gyi bu mo'i lus lta bu la ni 'dod chags la sogs pa nyon mongs pa dmigs par mi 'gyur gyi /
yul gyi bzang mo'i lus lta bu gzhi yod pa la ni 'dod chags la sogs nyon mongs pa dmigs par 'gyur ba de'i phyir gzhan gyi dbang gi ngo bo nyid yod pa yin pa nyid du 'dod do zhes zer ro / /
rnal 'byor spyod pa pa dag gzhan gyi dbang gi ngo bo nyid ces bya ba chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa yod par 'dod pa'i tshul de skad zer ba de la 'dir dbu ma pas bshad pa /
'di la yang gal te gzhan gyi dbang gi ngo bo nyid tha snyad kyi bden par gtogs par 'dod na ni de 'dod la rag ste /
de ston pa don med do zhes bya ba smras te /
'dis ni gal te rnal 'byor spyod pa pa dag gzhan gyi dbang gi ngo bo nyid ces bya ba phyi dang nang gi dngos po thog ma dang tha ma med pa'i rgyu dang rkyen brgyud pa gzhan gyi dbang gis bskyed pa'i rten cing 'brel par 'byung ba tha snyad kyi bden par gtogs pa yod par 'dod na ni de 'dod la rag ste /
de ston pa grub pa la sgrub pa yin pas don med de /
ci'i phyir zhe na /
kho bo cag kyang tha snyad du bcom ldan 'das kyis rgyu dang 'bras bu la skur pa 'debs pa rnams kyi mngon par zhen pa spang ba'i phyir dang /
mtho ris dang /
byang grol thob par bya ba'i phyir dngos po rgyu dang rkyen las byung ba rnams yod pa nyid du bka' stsal pa de 'dod de /
'di skad du bcom ldan 'das kyis rab 'byor 'di dag thams cad ni 'jig rten gyi tha snyad du yod pa yin gyi /
don dam par ni yod pa ma yin no zhes gsungs pas de grub pa la sgrub pa'i skyon chags pa yin pas mi rung ngo / /
ji ste don dam par na ni rten cing 'brel par 'byung ba ma yin te /
skye ba med pa'i rab tu byed par bstan pa'i tshul gyis skye ba bkag pa'i phyir ro zhes bya bas ni ji ste rnal 'byor spyod pa pa dag don dam par gzhan gyi dbang gi ngo bo nyid ces bya ba chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa de yod par 'dod na ni de rten cing 'brel par 'byung ba ma yin te /
ci'i phyir zhe na /
sngar rkyen brtags pa'i rab tu byed pa'i skabs su / /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bstan pa'i tshul gyis don dam par skye ba bkag pa'i phyir ro / /
btags pa rgyu mtshan bcas phyir dang / /
zhes bya ba de yang phyogs kyi chos ma yin pa'i phyir gtan tshigs kyi don ma grub pa nyid do zhes bya bas ni rnal 'byor spyod pa pa dag gzhan gyi dbang gi ngo bo nyid yod pa'i gtan tshigs su btags pa rgyu mtshan dang bcas pa'i phyir zhes brjod pa de gzhan gyi dbang gi ngo bo nyid yod par dam bcas pa'i phyogs kyi chos ma yin pa'i phyir gtan tshigs kyi don ma grub pa nyid do zhes ston te /
'dir btags pa rgyu mtshan dang bcas pa gzhan gyi dbang gi ngo bo nyid la ci phan te /
gzhi tha dad pa'i phyir gtan tshigs su mi rung bas gtan tshigs kyi don ma grub pa nyid do / /
ji ste btags pa rgyu mtshan dang bcas pa nyid ni gzhan gyi dbang gi ngo bo nyid don dam par yod pa'i sgrub pa'i chos gtan tshigs yin pas btags pa rgyu mtshan dang bcas pa'i phyir gzhan gyi dbang gi ngo bo nyid don dam par yod do zhe na yang /
de lta na yang don dam par gzhan gyi dbang gi ngo bo nyid yod par ma grub pas gtan tshigs kyi gzhi ma grub pa'i phyir de yang mi rung ngo / /
ji ste yang /
btags pa rgyu mtshan bcas phyir dang / /
zhes bya ba 'dir chos mthun pa'i dpe'i tshig yin pas de'i phyir rjes su dpag pa ni don dam par gzugs zhes btags pa gang yin pa de ni rgyu mtshan dang bcas pa nyid yin te /
btags pa'i phyir ro zhes rjod par byed na yang zhes bya bas ni ji ltar rnal 'byor spyod pa pa dag 'di skad ces btags pa rgyu mtshan dang bcas pa'i phyir zhes bya ba 'di gzhan gyi dbang gi ngo bo nyid yod pa'i gtan tshigs kyi tshig ma yin gyi /
chos mthun pa'i phyogs kyi dpe'i tshig yin pas de'i phyir rjes su dpag pa ni don dam par gzugs zhes btags pa gang yin pa de ni ba rgyu mtshan dang bcas pa nyid yin te /
btags pa'i phyir dper na che ge mo zhig bzhin no / /
de bzhin du don dam par gzhan gyi dbang gi ngo bo nyid gang yin pa de yang yod pa yin te /
btags pa'i phyir dper na /
gzugs zhes btags pa bzhin no zhes bya bar rjes su dpag pa rjod par byed pa'i tshig bstan to / /
de mi 'thad par bstan pa'i phyir 'dir 'grel pa byed pa nyid kyis /
dper na 'di lta bu'o zhes bya ba'i rjes su 'gro ba med pas gtan tshigs kyi don ma grub pa nyid do / /
gtan tshigs kyi don 'gal ba nyid kyang yin te /
gtan tshigs spyir brjod pa'i phyir ro zhes bya ba smras te /
'dis ni rnal 'byor spyod pa pa dag gis btags pa rgyu mtshan dang bcas pa'i phyir zhes bya ba de bzhin gyi dbang gi ngo bo nyid yod pa'i chos mthun pa'i dpe'i tshig tu byas te /
don dam par gzugs zhes btags pa gang yin pa de ni rgyu mtshan dang bcas pa nyid yin te /
btags pa'i phyir dper na che ge mo zhig bzhin no zhes rjes su dpag pa sbyor bar byed pa'i dpe che ge mo zhig bzhin no zhes bya ba de dper na 'di lta bu'o zhes nges par gzung du med pas gtan tshigs kyi don ma grub pa nyid de /
'di ltar btags pa thams cad phyogs su byas pa de las gzhan pa'i dpe nges par gzung du rung ba med pas dpe med pa'i phyir gtan tshigs kyi don ma grub pa nyid dang /
gal te kun rdzob tu btags pa'i phyir zhes gtan tshigs spyir brjod na ni don 'gal ba nyid kyang yin pas mi rung ngo zhes bstan to // //
bam po bdun cu bdun pa /
gang don dam par ming dang gzugs skye ba med do zhes dam bcas pa de la dam bcas pa'i skyon 'dogs par byed pa de dag gal te rjes su dpag pas gnod par smra na zhes bya bas ni rnal 'byor spyod pa pa gang dag dbu ma pas don dam par ming dang gzugs skye ba med do zhes dam bcas pa de la dam bcas pa'i skyon du 'dogs par byed pa de dag gal te 'di skad ces don dam par ming dang gzugs yod pa yin te zhes bya ba phyogs su byas te /
rjes su dpag pas dbu ma pa la gnod pa smra ba'i phyogs bstan to / /
de dag gi rjes su dpag pa'i phyogs des dbu ma pa la gnod pa med par bstan pa'i phyir 'dir 'grel pa byed pas /
de nyid kyi phyir de la rjes su dpag pas gnod pa med do zhes bya ba smras te /
rnal 'byor spyod pa pa dag gis dam bcas pa'i phyogs de la gtan tshigs dang dpe med pa nyid kyi phyir dbu ma pa'i dam bcas pa de la rjes su dpag pas gnod pa med de /
rnal 'byor spyod pa pa dag gi rjes su dpag pa don dam par ming dang gzugs yod pa yin te zhes dam bcas pa de la gtan tshigs dang dpe med pa'i phyir ro / /
ji ste grags pas gnod do zhe na /
de ni dang po nyid du len btab zin to zhes bya bas ni ji ste rnal 'byor spyod pa pa dag na re dbu ma pas don dam par ming dang gzugs skye ba med do zhes dam bcas pa de la 'jig rten la grags pas gnod do zhes zer na /
de ni kun rdzob tu ma bkag pas grags pas gnod pa med do zhes sngar lan btab zin to zhes bstan to / /
ji ste mngon sum gyis gnod do zhe na /
de yang 'dir skabs med do zhes bya bas ni ji ste rnal 'byor spyod pa pa dag na re dbu ma pas don dam par ming dang gzugs skye ba med do zhes rnam bcas pa de la mngon sum gyis gnod do zhes zer na de yang 'dir skabs med de /
'di ltar kho bos don dam par mngon sum gyis gzung ba'i yul yod par khas ma blangs pa'i phyir ro / /
don dam pa ni gnyis su med pa'i phyir ci zhig gang gis kun nas nyon mongs pa dang /
rnam par byang bar 'gyur zhes bya bas ni rnal 'byor spyod pa pa dag na re gzhan gyi dbang gi ngo bo nyid ni chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa ste zhes zer ba de yang 'dir don dam pa ni gnyis su med pa'i phyir /
kun nas nyon mongs pa dang /
rnam par byang bar 'gyur ba med pas de gnyis kyi gzhi gzhan gyi dbang gi ngo bo nyid kyang yod pa ma yin no zhes bstan te /
'di ltar dbye ba yod na ni kun nas nyon mongs pa dang /
kun nas nyon mongs par byang ba yang yod par 'gyur ba zhig na /
don dam par chos thams cad ma skyes pa'i phyir dbye ba med pas kun nas nyon mongs pa dang /
kun nas nyon mongs par bya ba med do / /
gzhan yang kun rdzob tu yang sems las gzhan pa'i dngos po med na nyon mongs pa yang med la /
de med pas ji zhig gang gis kun nas nyon mongs par 'gyur te /
bsgom par bya ba dang sgom par byed pa'i dngos po ni don gzhan du gyur pa las 'gyur te /
dper na don gzhan du gyur pa'i me tog dag gi dris til mar dang skra la sogs pa dag la dri bsgo bar 'gyur ba lta bu yin gyi /
de nyid kyis de nyid la bsgo bar mi byed pas de'i phyir nyon mongs pa can yang med na /
ji ltar rnam par byang bar 'gyur zhes bstan to / /
'dir gal te rnal 'byor spyod pa pa dag na re dbu ma pa don dam par skye ba med par smra ba kun nas nyon mongs pa dang /
rnam par byang ba yang mi 'dod na /
de'i phyir khas blangs pa la gnod pa dang /
grags pas gnod par 'gyur ro zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
don dam par skye ba med par smra ba ni kun nas nyon mongs pa dang rnam par byang ba la skur pa 'debs pa ma yin no zhes bya ba smras te /
kho bos don dam par kun nas nyon mongs pa dang /
rnam par byang ba dgag pa byas kyi /
kun rdzob tu ma byas pas de'i phyir lung dang 'gal ba yang med la 'jig rten dang 'gal ba yang med do / /
skur pa 'debs pa ma yin te /
'di ltar mdo sde las /
thog ma med pa'i dus ldan khams / /
sa bon kun gyi gnas yin te / /
de yod pas na 'gro kun dang / /
mya ngan 'das pa 'thob par 'gyur / /
zhes gsungs pas de ni gzhan gyi dbang yin par 'dod de yang dag na ni chos kyi dbyings zhes bya la /
ma dag na ni nyon mongs pa can zhes bya'o zhe na zhes bya ba ni rnal 'byor spyod pa pa dag na re dbu ma pa don dam par skye ba med par smra ba ni /
kun nas nyon mongs pa dang /
rnam par byang ba la skur pa 'debs pa ma yin pa ma yin te /
'di ltar mdo sde las thog ma med pa'i dus dang ldan pa'i khams sa bon kun gyi gnas yin pa de yod pas na 'gro ba kun du /
kun nas nyon mongs par yang 'gyur la /
mya ngan las 'das pa yang 'thob cing rnam par byang bar yang 'gyur ro zhes gsungs pas de ni gzhan gyi dbang yin par 'dod na /
dbu ma pas de med par bgag pas kun nas nyon mongs pa dang /
rnam par byang bar skur pa 'debs pa yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
mdo sde las de skad gsungs pa ni tha snyad kyi bden pa'i lugs gsal bar bya ba'i phyir te zhes bya ba smras te /
mdo sde las de skad gsungs pa ni bden mod kyi /
de'i don ni don dam par bcom ldan 'das kyis kun nas nyon mongs pa dang /
rnam par byang ba'i gzhi gzhan gyi dbang gi ngo bo nyid yod par gsungs pa ma yin gyi /
kun rdzob tu 'jig rten dang 'jig rten las 'das pa'i don dang 'bras bur 'brel par gdags pas tha snyad kyi bden pa'i lugs las 'di'i 'bras bu 'di'o zhes rnam par gzhag pa gsal bar bya ba'i phyir bcom ldan 'das kyis mdo sde las de skad bka' stsal to zhes bya bar sbyar ro / /
de nyid bye brag tu bshad pa bstan pa'i phyir /
thog ma med pa'i dus ldan zhes bya ba ni rnam par shes pa thog ma med pa'i dus nas zhugs pa'i phyir ro zhes bya ba smras te /
'di na sems dang yid dang /
rnam par shes pa zhes bya ba gang yin pa thog ma med pa'i dus nas zhugs pa'i phyir de ni thog ma med pa'i dus dang ldan pa zhes bya'o / /
khams zhes bya ba ni 'phags pa'i chos kyi rgyu yin pa'i phyir te /
gser dang dngul gyi khams bzhin no zhes bya ba ni rgyun du zhugs pa la sogs pa'i 'bras bu dag gi rgyu yin pa'i phyir khams te /
khams kyi don ni 'byung khungs kyi don te /
de las skye ba'i phyir ro / /
sa bon kun gyi gnas yin te / /
zhes bya ba ni khams gsum par gtogs pa dang ma gtogs pa dang /
dge ba dang /
mi dge ba'i bag chags kyi sa bon gyi gnas yin pa'i phyir ro zhes bya ba ni khams de ni 'jig rten dang 'jig rten las 'das pa dang /
dge ba dang mi dge ba'i bag chags kyi sa bon thams cad kyi gnas yin pa'i phyir ro / /
de yod pas na 'gro kun dang / /
zhes bya ba ni de'i dbang gis 'gro ba thob par byed pa'i chos mngon par 'du byed pa na'o zhes bya ba ni rnam par shes pa de'i dbang gis 'gro ba rgyud lnga 'thob par byed pa'i chos mngon par 'du byed pa na 'gro ba thams cad du kun nas nyon mongs par 'gyur ba'o / /
mya ngan las 'das pa 'thob par 'gyur zhes bya ba ni thos pa dang /
bsams pa dang bsgoms pa las byung ba skye ba med pa shes pa nyid kyis mi skye ba'i chos can mya ngan las 'das pa thob pa'i phyir ro zhes bya ba ni rnam par shes pa de la brten nas shes rab rnam pa gsum las byung ba skye ba med pa nyid shes pa nyid kyis mi skye ba'i chos can mya ngan las 'das pa 'thob pa'i phyir rnam par byang bar 'gyur ba'o / /
de ltar /
tshigs su bcad pa'i don khas blangs pa'i phyir dbu ma pa don dam par skye ba med par smra ba kun rdzob tu rten cing 'brel par 'byung ba kun nas nyon mongs pa dang /
rnam par byang ba'i chos can la skur pa 'debs pa ma yin no / /
tshigs su bcad pa'i don gzhan yin par ni tshad ma dag gis bstan dka' ba'i phyir des ni lan mi thebs so zhes bya bas ni mdo sde las gsungs pa'i tshigs su bcad pa de'i don dbu ma pas bshad pa de las gzhan yin par ni rnal 'byor spyod pa pas tshad ma dag gis bstan dka' ba'i phyir rnal 'byor spyod pa pa dag na re thog ma med pa'i dus dang ldan pa'i khams sa bon kun gyi gnas yin pa des yod pas na 'gro ba rnams kun nas nyon mongs par 'gyur ba dang /
mya ngan las 'das pa 'thob cing rnam par byang bar 'gyur ba de ni gzhan gyi dbang gi ngo bo nyid yin no zhes zer ba des ni dbu ma pas don dam par gzhan gyi dbang gi ngo bo nyid yod pa ma yin no zhes bshad pa de'i lan mi thebs so / /
ji ste yang mdo sde las /
brtags pa'i dngos po med pa nyid / /
gzhan gyi dbang ni yod pa yin / /
sgro 'dogs pa dang skur pa'i mthar / /
rtog par byed pa nyams par 'gyur / /
zhes gsungs pas gzhan gyi dbang yod pa nyid do zhe na zhes bya ba ni rnal 'byor spyod pa pa dag na re mdo sde las de skad du kun brtags pa'i dngos po ni med pa nyid yin la / /
gzhan gyi dbang gi dngos po ni yod pa nyid yin te /
kun brtags pa'i dngos po med pa nyid la yod par sgro 'dogs pa dang /
gzhan gyi dbang gi dngos po yod pa nyid la med par skur pa 'debs pa'i mthar rtog par byed pa ni nyams par 'gyur ro zhes gsungs pas khyed dbu ma pa gzhan gyi dbang gi dngos po yod pa nyid la skur pa 'debs pa'i mthar rtog par byed pa ni nyams par 'gyur ba yin la kho bo cag gi gzhan gyi dbang gi ngo bo nyid ni yod pa nyid yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
mdo sde'i don ni gzhan gyi dbang la ming yod pa ma yin pa'i phyir dang /
gzhan gyi dbang yang tha snyad du sgyu ma dang /
rmi lam lta bu'i bdag nyid du yod pa nyid gsal bar byed pa yin te zhes bya ba smras te /
mdo sde las /
brtags pa'i dngos po med pa nyid / /
ces gsungs pa'i don ni gzhan gyi dbang la kun brtags pa'i ming yod pa ma yin pa yin no / /
gzhan gyi dbang ni yod pa ma yin zhes gsungs pa'i don ni gzhan gyi dbang gi ngo bo nyid kyang don dam par yod pa ma yin gyi /
tha snyad du sgyu ma dang rmi lam lta bu'i bdag nyid du yod pa nyid gsal bar byed pa yin pas kho bo cag gis sgro 'dogs pa dang /
skur pa 'debs pa'i mthar rtog pa ma yin no / /
de nyid kyi khungs bstan pa'i phyir /
gzhan las kyang ji skad du /
ming ni gang dang gang dag gis / /
chos rnams gang dang gang brjod pa / /
de la de ni yod min pa / /
de ni chos rnams chos nyid do / /
zhes bya ba dang zhes smras te /
'phags pa srid pa 'pho ba'i mdo las /
kun brtags pa'i ming gang dang gang dag gis gzhan gyi dbang gi chos gang dang gang dag brjod pa'i chos de la ming de yod pa ma yin pa de ni chos rnams kyi chos nyid yin no zhes gsungs te /
des ni /
brtags pa'i dngos po med pa nyid / /
ces gsungs pas gzhan gyi dbang la ming yod pa ma yin par bshad pa'i khungs gzhan bstan to / /
de bzhin du /
bskyed bya med cing skyes pa med / /
rkyen rnams dag ni gang dag kyang / /
'ga' yang gang na'ang yod ma yin / /
tha snyad du ni brjod par bya / /
zhes bya ba dang zhes bya bas ni 'phags pa lang kar gshegs pa'i mdo las /
gzhan gyi dbang gi ngo bo nyid ces bya ba rkyen gzhan gyis da ltar dang ma 'ongs pa'i dus su bskyed par bya ba dang /
'das pa'i dus su bskyed zin pa yang med la /
rkyen rnams kyang 'ga' yang gnas skabs gang na yang yod pa ma yin no zhes gsungs pas gzhan gyi dbang gi ngo bo nyid ces bya ba don dam par ni yod pa ma yin la /
tha snyad du ni yod par brjod par bya'o zhes bstan te /
des ni gzhan gyi dbang ni yod pa yin / /
zhes gsungs pas gzhan gyi dbang yang don dam par yod pa ma yin gyi tha snyad du sgyu ma dang /
rmi lam lta bu'i bdag nyid du yod pa nyid du bshad pa'i khungs gzhan bstan to / /
da ni /
sgro 'dogs pa dang skur pa'i mtha' / /
rtog par byed pa nyams par 'gyur / /
zhes bya ba'i skyon dbu ma pa la med pa'i khungs gzhan bstan pa'i phyir /
de bzhin du /
gang la cung zad skye med cing / /
'gag pa'ang cung zad yod min pa / /
'gro ba dben mthong de la ni / /
yod pa nyid dang med nyid med / /
ces bya ba la sogs pa gsungs pa lta bu'o zhes bya ba smras te /
'phags pa lang kar gshegs pa'i mdo las de skad gsungs te /
de'i don ni skye ba yod na sgro 'dogs par 'gyur la 'gag pa yod na skur pa 'debs par 'gyur gyi /
rnal 'byor pa gang la cung zad skye ba yang med cing 'gag pa yang cung zad yod pa ma yin pa 'gro ba mtha' gnyis dben par mthong ba de la ni yod pa nyid kyang med la med pa nyid kyang med par sgro 'dogs pa dang /
skur pa 'debs pa'i mthar rtog par mi byed pa'i phyir nyams par mi 'gyur ro zhes bstan pa yin no / /
de ltar na rnal 'byor spyod pa pa dag gis gzhan gyi dbang gi ngo bo nyid kun nas nyon mongs pa dang /
rnam par byang ba'i gzhir gyur pa /
don dam par yod par brtags pa de mi 'thad cing /
dbu ma pa don dam par skye ba med par smra ba ni kun nas nyon mongs pa dang /
rnam par byang ba la skur pa 'debs pa ma yin no / /
khyed cag chos kyi khams ji ltar kun nas nyon mongs pa dang /
rnam par byang bar 'gyur bar ston ces pa ni yang gzhan yang dbu ma pas rnal 'byor spyod pa pa dag gzhan gyi dbang gi ngo bo nyid kun nas nyon mongs pa dang /
rnam par byang ba'i gzhir 'gyur bar 'dod pa de ji ltar de ltar 'gyur bar ston ces dri bar bya ba yin no / /
de'i lan du rnal 'byor spyod pa pa dag 'di skad ces /
chos kyi khams nyon mongs pa dang /
nyon mongs pa can ma yin pa nyid du brjod par bya ba ma yin pa la nyon mongs pa'i dri ma glo bur du yod pa'i phyir /
chu khams gser dang nam mkha' dag /
dag pa bzhin du dag par 'dod / /
ces zer te /
dper na chu'i khams rnyog pa can sman dang phrad na dag par 'gyur ba dang /
gser dri ma can bzhu ba la sogs pas dag par 'gyur ba dang /
nam mkha' du ba dang /
rdul dang /
khug rna dang /
na bun dang /
sprin la sogs pa dri ma can de dag dang bral bas dag par 'gyur ba de bzhin du chos kyi khams kyang rang bzhin gyis rnam par dag pa glo bur gyi nyon mongs pas nyon mongs pa can du 'gyur zhing de dang bral bas rnam par byang bar 'gyur ro zhes zer ro / /
de nyid kyi rigs pa bstan pa'i phyir /
de ji ltar nyon mongs pa can dang nyon mongs pa can ma yin pa nyid du brjod par bya ba ma yin zhe na /
gal te nyon mongs de ma gyur / /
lus can thams cad grol bar 'gyur / /
gal te rnam dag de ma gyur / /
'bad pa 'bras bu med par 'gyur / /
zhes bya ba smras te /
gal te chos kyi khams de glo bur gyi nyon mongs pa can du ma gyur du zin na /
lus can thams cad grol ba'i skyon du 'gyur la /
gal te glo bur gyi nyon mongs pa dang bral zhing dag par mi 'gyur du zin na /
bsgom pa la sogs pa'i 'bad pa 'bras bu med pa'i skyon du 'gyur ba de'i phyir chos kyi khams de ngo bo nyid kyis ni nyon mongs pa can dang /
nyon mongs pa can ma yin pa nyid du brjod par bya ba ma yin la /
glo bur gyi nyon mongs pa'i dri ma yod pa dang /
med pa'i dbang gis ni nyon mongs pa can dang nyon mongs pa can ma yin par brjod par bya'o / /
yang na /
nyon mongs ma yin mi mongs min / /
de ni dag min ma dag min / /
sems ni rang bzhin 'od gsal phyir / /
nyon mongs glo bur yin phyir ro / /
zhes bya bas ni gang gi phyir sems rang bzhin gyis 'od gsal ba de'i phyir nyon mongs pa can ma yin zhing dag pa yin la /
gang gi phyir nyon mongs pa glo bur ba yin pa de'i phyir nyon mongs pa can ma yin pa ma yin zhing dag pa ma yin no zhes bstan to / /
de skad ces zer ba de'i lan du 'dir 'grel pa byed pa nyid kyis /
de ni rigs pa ma yin te / /
bdag tu smra ba dag gis kyang / /
gal te nyon mongs bdag ma gyur / /
lus can thams cad grol bar 'gyur / /
gal te rnam dag bdag ma gyur / /
'bad pa 'bras bu med par 'gyur / /
de phyir re zhig bdag brtag pa byed pa med pa yod de /
'on kyang 'khor ba dang thar pa dag kyang yod do zhes de ltar phyir zlog par byed nus pa'i phyir ro zhes bya ba smras te /
gang gi phyir de ltar bdag tu smra ba dag gis kyang bdag brtag pa byed pa med pa yod kyang 'khor ba dang /
thar pa dag yod par sgrub nus pa de'i phyir rnal 'byor spyod pa bdag la yang chos kyi khams zhes bya ba'i tshig gi don bdag gi ngo bo nyid yin par 'grub pa de'i phyir rnal 'byor spyod pa pa dag gi tshig de rigs pa ma yin no / /
de'i phyir rang gi grub pa'i mtha'i skyon sba ba'i thabs 'thad pa med pa mi 'grub bo zhes bya bas ni de'i phyir rnal 'byor spyod pa pa dag gis rang gi grub pa'i mtha' chos kyi khams zhes bya ba'i tshig gi don brtag pa khas blangs pa de'i skyon 'di lta ste /
nyon mongs pa can dang nyon mongs pa can ma yin pa nyid du brjod par bya ba nyid ma yin pa de sba ba'i thabs 'di lta ste /
gal te nyon mongs de ma gyur / /
lus can thams cad grol bar 'gyur / /
gal te rnam dag de ma gyur / /
'bad pa 'bras bu med par 'gyur / /
nyon mongs ma yin mi mongs min / /
de ni dag min ma dag min / /
sems ni rang bzhin 'od gsal phyir / /
nyon mongs glo bur yin phyir ro / /
zhes bya ba 'thad pa med pa de dag mi 'grub ste /
brjod par bya ba ma yin pa'i dngos po med pas dngos po ni brjod par bya ba nyid yin te /
gang gi phyir khyed kyis kun nas nyon mongs pa can dang rnam par dag pa gnyi gar brjod pa ni dgag pa mi mthun pa yin te /
gal te nyon mongs pa can yin na ni ji ltar rnam par dag pa yin /
gal te rnam par dag pa yin na ni ji ltar nyon mongs pa can yin par 'gyur bas de mi 'grub po / /
yang gzhan yang gal te nyon mongs pa can ma yin na ni des na byis pa rnams kun nas nyon mongs par mi 'gyur te /
nyon mongs pa can ma yin pa'i phyir ro / /
ji ste kun nas nyon mongs par 'gyur bar 'dod na ni 'o na nyon mongs pa can ma yin no / /
de bzhin du gal te dag pa yin na yang de'i phyir yang ji zhig dag par 'gyur te /
dag zin pa'i phyir ro / /
ji ste dag par 'gyur bar 'dod na ni dag pa ma yin pa'i phyir de mi 'grub po / /
gzhan yang chu la sogs pa rgyu dang rkyen gyi dbang gis skye ba'i khyad par bsten pa dag bzhin du tha snyad pa'i rnam par shes pa nyon mongs pa can dang /
nyon mongs pa can ma yin pa'i dngos por skye ba la ltos pas nyon mongs pa rnams dang /
lhan cig skye ba dang nyon mongs pa rnams med par phyin ci ma log pa'i shes pa dang lhan cig skye ba yang kun nas nyon mongs pa dang /
rnam par byang ba dag tu 'gyur bar rung ba de ltar chos kyi khams ni nyon mongs pa rnams dang /
shes pa dang lhan cig skye ba ma yin pas chu la sogs pa bzhin du de bzhin nyid kun nas nyon mongs pa dang rnam par byang ba dag tu 'gyur bar mi rigs so zhes bya bas ni rnal 'byor spyod pa pa dag gi dpe /
chu khams gser dang nam mkha' dag /
dag pa bzhin du dag par 'dod / /
ces bya ba de mi 'grub par ston te /
'di ltar kho bo cag dbu ma pa la yang tha snyad du chu dang /
gser dang /
nam mkha' la sogs pa rgyu dang rkyen gyi dbang gis dag pa dang ma dag par skye ba'i khyad par bsten pa dag bzhin du tha snyad pa'i rnam par shes pa nyon mongs pa can dang /
nyon mongs pa can ma yin pa'i dngos por skye ba la ltos pas nyon mongs pa rnams dang /
lhan cig skye ba ni kun nas nyon mongs par 'gyur bar rung la /
nyon mongs pa rnams med par phyin ci ma log pa'i shes pa dang lhan cig skye ba ni rnam par byang bar 'gyur bar rung ba de ltar khyed kyi chos kyi khams ni nyon mongs pa rnams dang /
shes pa dang lhan cig skye ba ma yin pas khyed kyi dpe chu dang /
gser dang /
nam mkha' dag rgyu dang rkyen gyi dbang gis dag pa dang ma dag pa'i skye ba'i khyad par bsten pa dag bzhin du khyed kyi dpes bsgrub pa'i dngos po de bzhin nyid kun nas nyon mongs pa dang rnam par byang ba dag tu 'gyur bas mi rigs pas khyed kyi dpe ma grub ste /
'di ltar dpe dang /
dngos gnyis mi mthun pa'i phyir ro / /
gal te du ba dang khug rna la sogs pa yod pa dang med pa nam mkha' dri ma dang bcas pa dang dri ma med par brjod par bya ba ma yin nam zhe na zhes bya ba ni rnal 'byor spyod pa pa dag na re dpe ji skad smos pa de bzhin du dngos po chos kyi khams kyang de bzhin pas dpe dang dngos su mthun no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis ma yin te /
nam mkha' rdzas su yod pa nyid bkag pa'i phyir ro zhes bya ba smras te /
gang gi phyir nam mkha' de las snam bu'i rdzas dri ma dang bcas pa dang dri ma med par 'gyur ba lta bu'i rdzas nges par gnas pa med pa'i phyir /
nam mkha'i du ba dang khug rna la sogs pa yod pa dang med pa na yang dri ma dang bcas pa dang /
dri ma med pa nyid du brjod par bya ba ma yin no / /
rdzas su yod pa nyid yin na yang dri ma dang bcas pa dang dri ma med pa dag mi 'grub ste /
skye ba dang 'gag pa med pa'i phyir dper na chos kyi khams bzhin no zhes bya ba ni nam mkha' rdzas su yod pa nyid yin na yang /
pha rol po dag gi dper mi rung bar bsgrub pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na chos kyi khams ni kun rdzob tu rdzas su yod pa nyid yin na yang don dam par skye ba dang 'gag pa med pa'i phyir /
dri ma dang bcas pa dang dri ma med pa dag mi 'grub pa de bzhin du nam mkha' yang kun rdzob tu rdzas su yod pa nyid yin na yang don dam par skye ba dang 'gag pa med pa'i phyir /
dri ma dang bcas pa dang /
dri ma med pa dag tu mi 'grub po / /
yang na nam mkha' dri ma dang bcas pa dang /
dri ma med par 'gyur ba bzhin du chos kyi khams la yang kun nas nyon mongs pa dang /
rnam par byang ba dag nye bar btags pa'i phyir 'dod pa'i don nyams so zhes bya bas ni nye bar btags pa yin pas khyod don dam pa pa yin par 'dod pa'i don nyams so zhes bstan to / /
kun nas nyon mongs dmigs pa'i phyir / /
zhes bya ba de la yang dam bcas pa dang gtan tshigs kyi skyon snga ma bzhin no zhes bya ba ni /
sngar rnal 'byor spyod pa pa dag gis gzhan gyi dbang gi ngo bo nyid yod pa'i gtan tshigs su kun nas nyon mongs pa dmigs pa'i phyir zhes gang smras pa de la yang ji ltar sngar /
btags pa rgyu mtshan bcas phyir dang / /
zhes bya ba de yang phyogs kyi chos ma yin pa'i phyir gtan tshigs kyi don ma grub pa nyid do / /
ji ste yang /
btags pa rgyu mtshan bcas phyir dang / /
zhes bya ba 'dir chos mthun pa'i dpe'i tshig yin pas /
de'i phyir rjes su dpag pa ni /
don dam par gzugs zhes btags pa gang yin pa de ni /
rgyu mtshan dang bcas pa nyid yin te /
btags pa'i phyir ro zhes brjod par byas na yang dper na 'di lta bu'o zhes bya ba'i rjes su 'gro ba med pas /
gtan tshigs kyi don ma grub pa nyid do / /
gtan tshigs kyi don 'gal ba nyid kyang yin te /
gtan tshigs spyir brjod pa'i phyir ro zhes bstan pa de bzhin du kun nas nyon mongs pa dmigs pa'i phyir zhes bya ba 'di yang phyogs kyi chos ma yin pa'i phyir dang /
chos mthun pa'i dper byas na yang rjes su 'gro ba med pas gtan tshigs kyi don ma grub pa nyid dang /
don 'gal ba nyid do zhes snga ma bzhin du sbyar ro / /
re zhig de dag gis ni rnal 'byor spyod pa pa dag na re gzhan gyi dbang gi ngo bo nyid ni chos rnams kyi rten cing 'brel par 'byung ba'i ngo bo nyid kun nas nyon mongs pa dang /
rnam par byang ba'i gzhi gang yin pa ste /
de ni bden pa gnyi gar yang yod pa yin no zhes zer ba'i gzhung mi 'thad par bstan to / /
da ni skye ba ngo bo nyid med pa nyid kyis ngo bo nyid med pa nyid yin no zhes zer ba'i gzhung mi 'thad par dgag pa'i phyir /
de skye ba ngo bo nyid med pa yang ji lta bu yin zhes dri ba smras so / /
gal te de rkyen gyi stobs kyis skye zhing rang mi skye ba gang yin pa'o zhe na zhes bya ba ni /
rnal 'byor spyod pa pa dag na re gzhan gyi dbang gi ngo bo nyid de ni de dang mthun pa'i rkyen gzhan dag gi stobs kyis dbang bya zhing bskyed par bya ba yin gyi /
rang mi skye bas skye ba ngo bo nyid med pa nyid yin no zhes zer ba'i tshig yin no / /
de skad ces zer ba de la 'di skad ces /
de don dam par ji ltar rkyen gyi stobs kyis te /
ji ngo bo nyid kyis sam /
gzhan gyi dngos pos sam /
gnyi gas sam /
ji yod pa las sam /
ji med pa las sam /
ji yod pa dang med pa las skye'o zhes brjod par bya grang na /
rnam pa thams cad las kyang sngar bstan pa'i tshul gyis de skye ba med pa'i phyir /
rkyen gyi stobs kyis skye ba med pa bstan dka'o / /
zhes brjod par bya ste /
gzhan gyi dbang gi ngo bo nyid de don dam par rkyen gyi stobs kyis skye na /
rnam pa de dag gcig las skye'o zhes brjod par bya grang na /
sngar skye ba med pa'i rab tu byed par bstan pa'i tshul gyis de dag rnam pa thams cad las kyang de skye ba med pa'i phyir /
don dam par rkyen gyi stobs kyis skye ba bstan dka'o / /
ji ste sgyu ma la sogs pa'i skye ba bzhin du brjod par bya ba ma yin pa'i skye ba spyir brjod na ni tha snyad kyi bden pa bsgrub pa yin no zhes bya bas ni /
ji ste rnal 'byor spyod pa pa dag gzhan gyi dbang gi ngo bo nyid de kun rdzob tu sgyu ma la sogs pa'i skye ba bzhin du ngo bo nyid dang /
gzhan gyi dngos po dang /
gnyi ga dang yod pa dang med pa dang /
yod med du brjod par bya ba ma yin pa'i skye ba dbu ma pa la sogs pa dang /
spyir mthun par brjod na ni tha snyad kyi bden pa bsgrub pa yin pas /
don dam par gzhan gyi dbang gi ngo bo nyid skye ba ngo bo nyid med pa nyid kyis ngo bo nyid med pa nyid yod do zhes bya bar mi rung ngo / /
de lta na kun rdzob tu /
rkyen gyi stobs kyis skyes pa sgyu ma la sogs pa bzhin du ngo bo nyid la skye ba med par ston pas /
dbu ma pa'i smra ba'i rjes su smra bas kyang yin te /
dbu ma pa'i bstan bcos kyi tshul ni /
rten cing 'brel bar gang 'byung ba / /
de ni stong pa nyid du bshad / /
ces bya bas dngos po rnams rang las skye ba med pa yin pa'i phyir ro zhes bya bas ni de ltar kun rdzob tu rkyen gyi stobs kyis skyes pa sgyu ma la sogs pa bzhin du ngo bo nyid las skye ba med par ston na ni /
de dbu ma pa'i smra ba'i rjes su smra ba yin pas /
khyed don dam par gzhan gyi dbang gi ngo bo nyid yod par smra ba bstan par bya dgos so zhes bstan to / /
ji ste ngo bo nyid las skye ba med pa ni ngo bo nyid med pa yin te /
mdo sde las /
gang zhig rkyen las skye ba de ma skyes / /
zhes gsungs pa'i tshig dang rjes su mthun pa'i phyir ro zhe na zhes bya ba ni rnal 'byor spyod pa pa dag na re rkyen gzhan gyi stobs kyis skyes pas ngo bo nyid las skye ba med pa ni /
ngo bo nyid med pa nyid yin par mdo sde las gsungs pas de ni skye ba ngo bo nyid med pa nyid kyang yin la /
don dam par yod pa nyid kyang yin no zhes zer ba de'i tshig yin no / /
de'i lan du 'grel pa byed pa nyid kyis /
de lta na yang dbu ma pa'i smra ba'i rjes su smra ba yin te /
ngo bo nyid las de skye ba 'gog pa'i phyir ro zhes bya ba smras te /
de lta ngo bo nyid las skye ba med pa de ngo bo nyid med pa nyid yin par mdo sde las gsungs par khas len na de lta na yang dbu ma pa'i smra ba'i rjes su smra ba yin pas /
don dam par de yod par 'dod pa bstan par bya dgos so zhes bstan to / /
sngar rnal 'byor spyod pa pa dag na re gang gi tshe kun brtags pa'i ngo bo nyid med pa'i phyir mi dmigs shing gzhan gyi dbang gi ngo bo nyid kyang rgyu mtshan du mi 'dzin pas yang dag par rjes su mi mthong ba de'i tshe na dmigs pa thams cad nye bar zhi ba yin no zhes zer ba la /
kun brtags pa'i ngo bo nyid dang /
de mtshan nyid ngo bo nyid dang /
gzhan gyi dbang gi ngo bo nyid dang /
de skye ba ngo bo nyid med par rnal 'byor spyod pa pa dag gis brtags pa ji ltar mi 'thad pa de ltar bstan nas /
da ni rnal 'byor spyod pa pa dag na re gzhan gyi dbang gi ngo bo nyid kyang rgyu mtshan du mi 'dzin pas yang dag par rjes su mi mthong ba zhes smras pa /
de mi 'thad par brtag pa bstan pa'i phyir /
ji ltar rnal 'byor spyod pa pas gzhan gyi dbang gi ngo bo nyid rgyu mtshan du mi 'dzin pas /
yang dag par rjes su mi mthong ba yin zhes brtag pa smras so / /
gal te ji ltar snang ba de ltar med pa yin no zhe na zhes bya ba ni /
rnal 'byor spyod pa pa dag na re gzhan gyi dbang gi ngo bo nyid ji ltar snang ba de ltar med pa yin pas /
des na kun brtags pa'i rgyu mtshan du mi 'dzin pas yang dag par rjes su mi mthong ba yin no zhes zer ba'i tshig yin no / /
de la dbu ma pas ci'i phyir de de ltar med pa yin zhes brtag pa smras so / /
de la rnal 'byor spyod pa pa dag na re /
gal te don dam par de ltar ma skyes pa'i phyir ro zhe na ni /
dbu ma pa'i smra ba'i rjes su smra ba yin no zhes bya ba na /
gal te gzhan gyi dbang gi ngo bo nyid ji ltar snang ba de ltar don dam par ma skyes pa'i phyir ji ltar snang ba de ltar med pa yin no zhe na ni /
dbu ma smra ba pa'i rjes su smra ba yin pas de lta na don dam par gzhan gyi dbang gi ngo bo nyid yod par smra ba gtang bar bya dgos so zhes bya ba'i tha tshig go / /
ji ste ji ltar skyes pa de ltar med de brten nas skyes pa'i phyir sgyu ma la sogs pa bzhin no zhe na ni /
'o na de lta na gzhan gyi dbang yod pa nyid kyang ma yin la /
dbu ma pa'i smra ba'i rjes su smra ba yang yin te /
dbu ma pa'i smra ba'i tshul ni /
rmi lam ji bzhin sgyu ma bzhin / /
dri za'i grong khyer ji bzhin du / /
de ltar skye dang de bzhin gnas / /
de bzhin du ni 'jig par gsungs / /
zhes bya ba yin pa'i phyir ro zhes bya bas ni ji ste rnal 'byor spyod pa pa dag na re gzhan gyi dbang gi ngo bo nyid de ni kun rdzob tu ni ji ltar rkyen gzhan las skyes pa sgyu ma la sogs pa bzhin du yod la /
don dam par ni de ltar med de /
brten nas skyes pa'i phyir /
sgyu ma la sogs pa la ngo bo nyid med pa bzhin pas ji ltar snang ba de ltar med pa yin no zhe na ni /
'o na de lta na gzhan gyi dbang don dam par yod pa nyid kyang ma yin pas /
khyod don dam par gzhan gyi dbang gi ngo bo nyid yod par 'dod pa gtang dgos pa yang yin la /
de skad smra ba de dbu ma pa'i smra ba'i rjes su smra ba yang yin te /
dbu ma pa yang kun rdzob tu skye ba dang /
gnas pa dang /
'jig pa dag rmi lam dang /
sgyu ma dang /
dri za'i grong khyer lta bur yod la /
don dam par ngo bo nyid med pa nyid du 'dod pa'i phyir ro / /
gal te gnyis po dag yongs su ma grub pa'i phyir /
ji ltar snang ba de ltar med do zhe na ni zhes bya ba ni rnal 'byor spyod pa pa dag na re /
gzung ba dang /
'dzin pa gnyis yongs su ma grub pa'i phyir ji ltar snang ba de ltar med do zhes zer na'o / /
de la ci'i phyir gnyis po dag yongs su ma grub ces brgal zhing brtag pa de nyid de bzhin du nye bar gnas so zhes bya ba ni /
de la dbu ma pas brgal zhing brtag pa dang /
lan gdab pa yang sngar gal te don dam par de ltar ma skyes pa'i phyir ro zhe na ni /
dbu ma pa'i rjes su smra ba yin no / /
ji ste ji ltar skyes pa de ltar med de /
brten nas skyes pa'i phyir sgyu ma la sogs pa bzhin no zhe na ni /
'o na de lta na gzhan gyi dbang yod pa nyid kyang ma yin la /
dbu ma pa'i smra ba'i rjes su smra ba yang yin te zhes bstan pa de bzhin du 'dir yang gal te don dam par gnyis po dag de ltar yongs su ma grub pa'i phyir ro zhe na ni dbu ma pa'i smra ba'i rjes su smra ba yin no / /
ji ste gnyis po dag ji ltar skyes pa de ltar med de /
brten nas skyes pa'i phyir sgyu ma la sogs pa bzhin no zhe na ni /
'o na de lta na gzhan gyi dbang yod pa nyid kyang ma yin la /
dbu ma pa'i smra ba'i rjes su smra ba yang yin te zhes bya ba de dag de bzhin du nye bar gnas so / /
ji ste yang 'di snyam du /
don dang sems can rnam rig pa / /
snang ba'i rnam par shes pa ni / /
rab tu skye'o de'i don med / /
de med pas na de yang med / /
ces bya bas don med pa'i phyir rgyu mtshan du 'dzin pa mi 'grub po snyam na yang don de bstan par dka'o zhes bya ba ni /
ji ste yang rnal 'byor spyod pa pa dag 'di snyam du dbus mtha' rnam par 'byed pa las don ces bya ba yul lnga po dag dang /
sems can zhes bya ba dbang po lnga po dag dang /
bdag ces bya ba nyon mongs pa can gyi yid dang /
rnam par rig pa zhes bya ba 'jug pa'i rnam par shes pa drug po dag tu snang ba'i rnam par shes pa kun gzhi rnam par shes pa nyid de dag gi rnam par rab tu skye bar zad kyi /
de'i don phyi rol gyi yul ni de med de /
yul de med pas na de la 'dzin pa yang med pa'i phyir /
gzung ba dang /
'dzin pa gnyis ni med la yang dag pa ma yin pa'i kun du rtog pa ni yod par grub po zhes 'byung bas phyi rol gyi don med pa'i phyir gzhan gyi dbang gi ngo bo nyid rgyu mtshan du mi 'dzin pas yang dag par rjes su mi mthong ba 'grub bo snyam na yang /
phyi rol gyi yul med na don de bstan dka' bas mi rung ste /
'di ltar don dang sems can gyi rnam pa yod na bdag dang rnam par rig pa zhes bya ba dag kyang skye bar rung gi don dang sems can zhes bya ba yul dang dbang po dag med na bdag dang rnam par rig pa zhes bya ba nyon mongs pa can gyi yid dang 'jug pa'i rnam par shes pa dag kyang skye bar mi 'gyur zhing /
de dag med na kun gzhi rnam par shes pa yang yod par bstan mi nus pas de mi rung ngo / /
'o na de ji lta bu zhe na /
kun rdzob kyi tha snyad du yul dang /
dbang po dang rnam par shes pa rnams kyang sgyu ma la sogs pa bzhin du phyi nang gi dngos por yod la /
don dam par de dag ngo bo nyid med pa las gzhan gyi dbang gi ngo bo nyid kyang yang dag par rjes su mi mthong bar 'dod do / /
gal te bstan par mi dka' ste / /
mdo sde las /
kye rgyal ba'i sras 'di lta ste /
khams gsum pa 'di ni sems tsam mo zhes gsungs pa'i phyir ro zhe na zhes bya ba ni rnal 'byor spyod pa pa dag na re phyi rol gyi don med kyang kun gzhi rnam par shes pa las yul dang /
dbang po dang nyon mongs pa can gyi yid dang /
'jug pa'i rnam par shes par snang ba'i rnam par rig pa rab tu skye ba'i don de bstan par mi dka' ste /
'phags pa byang chub sems dpa'i sa bcu'i mdo las /
kye rgyal ba'i sras 'di lta ste khams gsum pa 'di ni sems tsam mo zhes gsungs pa'i phyir /
phyi rol gyi don med kyang yul dang /
dbang po dang /
rnam par shes pa la sogs pa khams gsum pa 'di snang bar rung ngo zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de ni lan ma yin te /
mdo sde'i tshig gzhan du rnam par bshad pa'i phyir dang zhes bya ba smras te /
'phags pa byang chub sems dpa' sa bcu'i mdo las /
kye rgyal ba'i sras 'di lta ste khams gsum pa 'di ni sems tsam mo zhes gsungs pa ni sems las gzhan pa'i byed pa po dang za ba po med par dgag pa'i phyir sems tsam mo zhes gsungs pa yin gyi /
phyi rol gyi don dgag pa'i phyir sems tsam mo zhes gsungs pa ni ma yin pa las /
khyed kyis mdo sde'i tshig gzhan du log par bshad pa'i phyir de ni lan ma yin no / /
gzhan yang bsgrub par bya ba'i don mngon sum ma yin pa de ni lung dang rjes su dpag pa dag gis 'grub pa'i phyir ro zhes bya bas ni khyed kyi bsgrub par bya ba'i don phyi rol gyi yul dang dbang po ni med la nang gi sems 'ba' zhig yod pa mngon sum gyi spyod yul ma yin pa de ni lung dang rjes su dpag pa dag yod na de dag gis 'grub pa yin na /
khyed la phyi rol gyi don bsal zhing nang gi sems tsam yod pa nyid du ston pa'i lung yang med la de bsgrub pa'i rjes su dpag pa yang med pas kun rdzob tu phyi rol gyi yul dang dbang po rnams yul ma yin pa nyid du bya ba byed nus par sgyu ma la sogs pa bzhin du mngon sum gyi spyod yul gyi don du yod pa sel bar byed pa yang mi rigs la /
don dam par gzhan gyi dbang gi ngo bo nyid yod par ston pa yang mi rigs pas de ni lan ma yin no / /
de ltar rnal 'byor spyod pa pa dag kun rdzob tu yang phyi rol gyi yul dang dbang po ni mi 'dod la /
gzhan gyi dbang gi ngo bo nyid ni don dam par yang yod par 'dod pa de la lung dang rjes su dpag pa dag med pas mi rigs par bkag pa dang /
'dir rnal 'byor spyod pa pa dag phyi rol gyi don med par bsgrub pa'i rjes su dpag pa dang lung yod par ston te /
de la re zhig rjes su dpag pa bstan pa'i phyir /
gal te rnam par shes pa ni tsai tra la sogs pa'i don gyis stong pa yin te /
'jug pa dang ldan pa'i phyir dang /
'bras bu yin pa'i phyir dang /
mi rtag pa'i phyir dang /
g.yo ba med pa'i phyir dang /
dus su 'jug pa'i phyir dper na rang gi bag chags thob pas 'jug pa'i rmi lam gyi sems bzhin no zhes rjes su dpag pa'i phyir dang zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rang gi bag chags 'thob pas 'jug pa'i rmi lam gyi sems ni 'jug pa dang ldan pa'i phyir dang /
'bras bu yin pa'i phyir dang /
mi rtag pa'i phyir dang /
g.yo ba med pa'i phyir dang /
dus su 'jug pa'i phyir tsai tra la sogs pa'i don gyis stong pa yin te /
rang gi bag chags 'thob pas 'jug pa'i dbang gis phyi rol gyi yul med kyang tsai tra dang mai tra dang /
lha sbyin dang /
mchod phyin la sogs pa'i yul gyi phyi rol na med pa dag rang gi rgyud la snang ba de bzhin du kun gzhi rnam par shes pa yang 'jug pa dang ldan pa'i phyir dang /
'bras bu yin pa'i phyir dang /
mi rtag pa'i phyir dang /
g.yo ba med pa'i phyir dang /
dus su 'jug pa med pa'i phyir tsai tra la sogs pa'i don gyis stong pa yin te /
rang gi bag chags thob pas 'jug pa'i dbang gis phyi rol gyi yul med kyang tsai tra dang mai tra dang /
lha sbyin dang mchod byin la sogs pa'i yul phyi rol na med pa dag rang gi rgyud la snang bas phyi rol gyi don yod pa ma yin par rjes su dpag go / /
da ni lung yang yod par bstan pa'i phyir /
lung las /
phyi rol snang ba yod min te / /
lus dang longs spyod gnas 'dra bar / /
sems ni sna tshogs snang bas na / /
sems tsam du ni nga smra'o / /
zhes gsungs pa'i phyir skyon med do zhe na zhes bya ba smras te /
'phags pa lang kar gshegs pa'i mdo las de skad gsungs pa'i phyir lung dang rjes su dpag pa de dag gis sems tsam grub po zhes zer ro / /
de skad ces zer ba de'i lan du 'dir 'grel pa byed pa nyid kyis rnal 'byor spyod pa pa dag gi rjes su dpag pa'i don kyang mi 'grub la /
de dag gi lung yang log par bshad pa'i phyir phyi rol gyi don med pa'i sems tsam du mi 'grub kyi /
kun rdzob tu phyi rol gyi don yod pas rnam par shes pa tsai tra la sogs pa'i don gyis stong pa ma yin la /
sems tsam zhes gsungs pa'i lung yang sems las gzhan pa'i byed pa po dang /
za ba po la sogs pa dgag pa yin gyi phyi rol gyi don dgag pa ma yin par lung dang rigs pa gzhan dag gis bsgrub pa bstan pa'i phyir /
rnam par shes pa don gyis stong pa yin te zhes dam bcas pa de'i don gang yin zhes bya ba la sogs pa smras te /
'dis ni re zhig rnal 'byor spyod pa pa dag gis rnam par shes pa ni tsai tra la sogs pa'i don gyis stong pa yin te zhes dam bcas pa de'i don gang yin zhes brtag pa ston to / /
gal te de'i don phyi rol gyi rkyen la mi ltos par bag chags kyi sa bon gyi rgyu las rnam par shes pa skye ba yin na ni zhes bya bas ni gal te rnal 'byor spyod pa pa dag gis rnam par shes pa ni tsai tra la sogs pa'i don gyis stong pa yin te zhes dam bcas pa de'i don rnal 'byor spyod pa pa dag nyid 'dod pa ltar phyi rol gyi yul gyi rkyen la mi ltos par kun gzhi rnam par shes pa rang gi bag chags thob pas 'jug pa'i sa bon gyi rgyu la kun gzhi rnam par shes pa nyid don dang /
sems can dang /
bdag dang /
rnam par rig pa zhes bya ba yul dang /
dbang po dang /
nyon mongs pa can gyi yid dang /
'jug pa'i rnam par shes pa dag gi rnam par skye ba yin nam zhes pha rol po dag gi gzhung bsnan pa bstan to / /
da ni de mi 'thad par bstan pa'i phyir de la gal te don dam par phyi rol gyi rkyen la mi ltos par rnam par shes pa skye ba ston na dpe med do zhes bya ba smras te /
des ni rnal 'byor spyod pa pa dag gi dper rang gi bag chags thob pas 'jug pas rmi lam gyi sems bzhin no zhes bya ba don dam par mi 'grub par ston te /
'di ltar don dam par rang gi bag chags thob pas 'jug pa'i rmi lam gyi sems nyid ma skyes pa'i phyir dpe'i chos can ma grub pas pha rol po dag gi dam bcas pa'i don mi 'grub ste /
'di ltar mtshan nyid las dpe ni gnyi ga la grags pa'i chos can bsgrub par bya ba dang /
sgrub pa'i chos kyi dbang gis bstan par bya'o zhes 'byung ba'i phyir ro / /
re zhig des ni don dam par phyi rol gyi rkyen la mi ltos par rnam par shes pa skye bar ston na /
dpe med pas ma grub pa bstan to / /
da ni kun rdzob tu phyi rol gyi rkyen la mi ltos par rnam par shes pa skye bar ston na grags pas gnod par 'gyur bas mi 'grub par bstan pa'i phyir /
ji ste tha snyad du na ni grags pas gnod do zhes bya ba smras te /
tha snyad du rnam par shes pa yul dang dbang po la sogs pa phyi rol gyi rkyen rnams la ltos te skye bar grags pa'i phyir ro / /
de bzhin du rnal 'byor spyod pa pa dag gi gtan tshigs 'jug pa dang ldan pa'i phyir dang /
'bras bu yin pa'i phyir dang /
mi rtag pa'i phyir dang /
g.yo ba med pa'i phyir dang /
dus su 'jug pa'i phyir zhes bya ba de dag kyang gal te don dam par phyi rol gyi rkyen la mi ltos par rnam par shes pa skye ba'i gtan tshigs su ston na ni gang yang rung ba la ma grub ste /
'di ltar kho bo cag gi lung las don dam pa'i bden pa gang zhe na /
gang la sems kyang mi 'jug na /
yi ge rnams lta smos kyang ci dgos zhes gsungs pas khyed kyi gtan tshigs 'jug pa dang ldan pa'i phyir zhes bya ba la sogs pa de dag kho bo cag gi phyogs la don dam par ma grub pa'i phyir ro / /
ji ste gtan tshigs de dag tha snyad du ston na ni grags pas gnod de /
'di ltar 'jig rten na yul dang dbang po la sogs pa phyi rol gyi rkyen la mi ltos par rnam par shes pa 'jug pa dang ldan pa la sogs pa dag rang mi skye bar grags te /
'jig rten na mig gis phyi rol gyi don lta ba la sogs pa'i phyir /
nor gsug kyang 'jal zhing phyi rol gyi yul la lta bas phyi rol gyi rkyen la ltos nas /
rnam par shes pa skye bar 'dod pa'i phyir ro / /
sangs rgyas kyi dbang gis sam /
lha'i dbang gis sam /
dang po lung phog pa'i rnam par rig pa las skyes pa'i rnam par shes pa dag gi gtan tshigs kyi don ma nges pa nyid dang zhes bya bas ni rnal 'byor spyod pa pa dag gi gtan tshigs 'jug pa dang ldan pa'i phyir zhes bya ba la sogs pa de dag ma nges pa nyid du ston te /
'di na sangs rgyas kyi byin gyi rlabs kyi dbang gis nyan thos la sogs pas chos thos nas rgyun du zhugs pa la sogs pa'i 'bras bu thob pa la dmigs nas rnam par shes pa skye ba dang /
lha'i byin gyi byin rlabs kyi dbang gis dge ba dang /
mi dge ba la dmigs pa'i rnam par shes pa skye ba dang /
dang po gzhan gyis lung phog pa'i rnam par rig pa la brten nas rnam par shes pa la skye ba de dag phyi rol gyi rkyen la ltos nas skye ba ma yin par mthong bas /
des na re zhig 'jug pa dang ldan pa la sogs pa yin pa'i phyir /
rang gi bag chags thob pas 'jug pa'i rmi lam gyi sems ji bzhin du rnam par shes pa phyi rol gyi rkyen la mi ltos par skye bar 'gyur ram /
'on te 'jug pa dang ldan pa la sogs pa'i phyir sangs rgyas kyi dbang gis sam /
lha'i dbang gis sam /
dang po lung phog pa'i rnam par rig pa las skyes pa'i rnam par shes pa dag bzhin du rnam par shes pa phyi rol gyi rkyen la ltos te skye bar 'gyur ba ma nges pa nyid yin pas /
pha rol po dag gi gtan tshigs de dag mi rung ngo / /
ji ste rnal 'byor spyod pa pa dag tha snyad du sangs rgyas kyi byin gyi rlabs kyi dbang gis nyan thos la sogs pas chos thos nas rgyun du zhugs pa la sogs pa'i 'bras bu thob pa la dmigs pa'i rnam par shes pa skye ba dag mi 'dod na ni de la /
sangs rgyas 'byung ba don med pa nyid kyi skyon du 'gyur bas mi rung ste /
sangs rgyas 'byung ba dang /
chos bstan pa la sogs pa phyi rol gyi rkyen la ma ltos par yang rgyun du zhugs pa la sogs pa'i 'bras bu la dmigs pa'i rnam par shes pa skye bar khyed cag 'dod pa'i phyir ro / /
gzhan yang de lta na khyed la /
tha snyad kyi bden par gtogs pa'i don snang ba med pa nyid du yang 'gyur ro zhes bya bas ni rnal 'byor spyod pa pa dag 'dod pa ltar tha snyad du yang yul dang /
dbang po la sogs pa phyi rol gyi rkyen la mi ltos par rnam par shes pa skye bar ston na /
de la tha snyad kyi bden par gtogs pa'i don yul dang dbang po la sogs pa dag kyang snang ba med pa nyid kyi skyon du 'gyur bas de ni mi 'dod do / /
re zhig de dag gis ni rnal 'byor spyod pa pa dag gi rjes su dpag pa rnam par shes pa ni tsai tra la sogs pa'i don gyis stong pa yin te /
'jug pa dang ldan pa'i phyir dang 'bras bu yin pa'i phyir dang /
mi rtag pa'i phyir dang /
g.yo ba med pa'i phyir dang /
dus su 'jug pa'i phyir /
dper na rang gi bag chags thob pas 'jug pa'i rmi lam gyi sems bzhin no zhes bya ba de'i gtan tshigs dang dpe dag ma grub pas phyi rol gyi yul med par dam bcas pa'i don ma grub par bstan to / /
da ni rnal 'byor spyod pa pa dag lung las /
phyi rol snang ba yod min te / /
lus dang longs spyod gnas 'dra bar / /
sems ni sna tshogs snang ba na / /
sems tsam du yang nga smra'o / /
zhes gsungs pas phyi rol gyi yul med par sgrub pa de dag gis lung de'i don log par bshad pa yin gyi /
de'i don ni phyi rol gyi yul de don dam par ngo bo nyid las yod pa ma yin pa'i phyir /
phyi rol gyi don ngo bo nyid yod pa ma yin pas /
lung las /
phyi rol snang ba yod min te / /
zhes gsungs pa dang /
kun rdzob phyi rol gyi yul rnams sgyu ma la sogs pa bzhin du yod pa /
lung las /
lus dang longs spyod gnas 'dra bar / /
sems ni sna tshogs snang bas na / /
zhes gsungs pa dang /
sems las gzhan bya ba'i byed pa po dang /
za ba po med pa'i phyir lung las /
sems tsam du ni nga smra'o / /
zhes gsungs pas /
kun rdzob tu phyi rol gyi don yod pa nyid du bstan par bya ste /
de'i phyir /
ngo bo nyid las yod pa ma yin pa'i phyir phyi rol gyi don ngo bo nyid yod pa ma yin yang zhes bya bas ni /
lung las /
phyi rol snang ba yod min te / /
zhes gsungs pa'i don bstan te /
don dam par de ngo bo nyid las yod pa ma yin pa'i phyir ro / /
phyi rol gyi don gyi yul gyi ngo bo nyid log par snang bar ma gtogs pa la sgyu ma mngon par mi shes pa bzhin du lus dang longs spyod dang /
gnas 'dra ba'i sems sna tshogs skye bas sems sna tshogs su snang zhing /
lus dang longs spyod dang /
gnas kyi grib ma lta bus nye bar kha sgyur ba'i phyir /
lus dang longs spyod dang gnas lta bur yang ngo zhes bya bas ni lung las /
lus dang longs spyod gnas 'dra bar / /
sems ni sna tshogs skye bas na / /
zhes gsungs pa'i don bstan te /
kun rdzob tu dper na /
sgyu ma'i gzugs sna tshogs ngo bo nyid med par mi shes pa la sgyu ma'i gzugs sna tshogs ci 'dra ba'i sems sna tshogs snang ba de bzhin du /
lhas byin la sogs pa gang dag gis phyi rol gyi don gyi yul ngo bo nyid med par ma rtogs pa rnams la yul gyi dngos po sna tshogs ci 'dra ba'i sems sna tshogs kyang snang zhing /
lus dang longs spyod dang /
gnas kyi rnam pa la sems mngon par chags pa'i dbang gis lus zhes bya ba gzugs kyi phung po sna tshogs dang /
longs spyod ces bya ba yul rnams dang /
gnas zhes bya ba 'jig rten gyi khams sna tshogs kyang snang ste /
de dag ni nang gi sems kyi rnam pa las gzhan pa phyi rol gyi yul gyi dngos po sgyu ma la sogs pa lta bur rang rang gi rgyu dang rkyen las byung ba yod pa nyid yin no / /
de nyid kyi 'thad pa bstan pa'i phyir /
de med du zin na de ltar snang ba nyid du mi 'gyur te /
dper na ri bong gi rwa snang ba nyid du mi 'gyur ba bzhin no zhes bya ba smras te /
gal te phyi rol gyi yul rnams ni /
med par sems kyi dbang gis dbang po dang blo la snang bar 'gyur na ni /
ri bong gi rwa lta bu med pa dag kyang dbang po dang blo la snang bar 'gyur ba zhig na /
de dag ni snang bar mi 'gyur la /
phyi rol gyi yul rnams ni snang ba nyid du 'gyur bas med pa ma yin no / /
bcom ldan 'das kyis sems tsam zhes gsungs pa'i mdo sde'i don kyang sems las gzhan pa'i byed pa po dang za ba po med pa'i phyir /
sems tsam mo zhes gsungs par khas blangs pa'i phyir de ltar nges par byar mi rung ste zhes bya bas ni /
lung las kye rgyal ba'i sras 'di lta ste /
khams gsum pa 'di ni sems tsam mo zhes gsungs pa dang /
sems tsam du ni nga smra'o zhes gsungs pa'i don bstan te /
sems tsam zhes gsungs pa de ni byed pa po dgag pa yin gyi /
don dgag pa ni ma yin pas /
des pha rol po dag 'dod pa ltar yul dgag pa yin par nges par byar mi nus so / /
de nyid kyi yid ches pa'i lung gi khungs rnal 'byor spyod pa pa dag gis yid la ma zin pa slob dpon gyi zhal snga nas dang 'grel pa byed pa dag gis rnam par nges par mdzad pa gzhan bstan pa'i phyir /
byang chub sems dpa'i sa drug pa las byang chub sems dpa' srid pa'i yan lag bcu gnyis kyi skye ba dang /
'gag pa las so sor rtog pa na 'di snyam du sdug bsngal gyi phung po 'ba' zhig pa 'dis sdug bsngal gyi shing ljon pa mngon par 'grub par byed kyi /
byed pa po 'am tshor ba po ni med do snyam nas de 'di snyam du sems te byed pa po la mngon par zhen pa las bya ba mngon par 'gyur gyi /
gang la byed pa po med pa de la don dam par bya ba yang dmigs su med do snyam nas de 'di snyam du sems te /
'di lta ste khams gsum pa 'di ni sems tsam te /
sems tsam gyis rab tu phye ba dang /
sems kyis mngon par 'dus byas pa yin gyi /
dbang phyug la sogs pa byed pa po ni med do snyam du rnam par nges pa mdzad nas /
kye rgyal ba'i sras 'di lta ste /
khams gsum pa 'di ni sems tsam mo zhes gsungs te /
tsam zhes gsungs pa de ni byed pa po dgag pa yin par shes par bya'i don dgag pa ni ma yin par shes par bya'o zhes bya ba smras te /
'phags pa sa bcu pa'i mdo las /
kye rgyal ba'i sras 'di lta ste /
khams gsum pa 'di ni sems tsam mo zhes gsungs pa de'i dgongs pa dgrol ba ni sa drug pa'i skabs nyid nas /
de skad gsungs pa yin pas de'i phyir sems tsam zhes gsungs pa'i sgra ni byed pa po dgag pa'i don yin gyi /
yul dgag pa'i don ma yin par shes par bya'o / /
de bzhin du 'phags pa lang kar gshegs pa'i mdo las kyang /
byed pa po dgag pa nyid du gsungs te /
gang zag rgyu dang phung po dang / /
de bzhin rkyen dang rdul dag dang / /
gtso bo dbang phyug byed pa po / /
sems tsam du ni nga smra'o / /
zhes gsungs pas 'dir sems tsam nyid byed pa po nyid du rig gi /
gang zag dang /
rgyu dang /
phung po dang /
rkyen dang /
rdul phran dang /
gtso bo dang /
dbang phyug dag ni byed pa po ma yin te /
'di ltar rab tu smra ba dag las kha cig ni gang zag byed pa por rtog /
kha cig ni rgyu byed pa por rtog /
kha cig ni phung po /
kha cig ni rkyen /
kha cig ni rdul phran /
kha cig ni gtso bo /
kha cig ni dbang phyug byed pa por rtog pa de dag ni byed pa po ma yin gyi /
sems tsam gyis rab tu phye ba dang /
sems tsam gyis mngon par 'dus byas pa yin pas /
sems tsam du nga smra'o zhes gsungs pa'i lung des kyang sems tsam zhes bya ba'i sgras ni byed pa po dgag pa'i don yin gyi /
yul dgag pa'i don ma yin par shes par bya'o / /
gang dag 'di skad ces /
dngos po gzugs can rnams ni sems kyi ngo bo nyid yin te /
rnam par shes pa'i yul yin pa'i phyir dper na de ma thag pa'i rkyen bzhin no zhes zer na zhes bya ba ni /
rnal 'byor spyod pa pa dag dngos po gzugs can rnams sems kyi ngo bo nyid yin par bsgrub pa'i tshig yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na de ma thag pa'i rkyen ni rnam par shes pa'i yul yin pa'i phyir sems kyi ngo bo nyid yin pa de bzhin du dngos po gzugs can rnams kyang rnam par shes pa'i yul yin pa'i phyir sems kyi ngo bo nyid yin pas phyi rol gyi yul med par grub po zhes zer ro / /
de skad ces zer ba de'i len du 'dir 'grel pa byed pa nyid kyis /
sems las byung ba dag gis ma nges pa nyid yin no zhes bya ba smras te /
de dag ni rnal 'byor spyod pa pa dag gi gtan tshigs rnam par shes pa'i yul yin pa'i phyir zhes bya ba de ma nges pa nyid du ston te /
'di na sems las byung ba'i chos rnams rnam par shes pa'i yul yin yang sems kyi ngo bo nyid ma yin par mthong bas des na ji re zhig rnam par shes pa'i yul yin pa'i phyir dper na de ma thag pa'i rkyen bzhin du dngos po gzugs can rnams sems kyi ngo bo nyid yin par 'gyur ram /
'on te rnam par shes pa'i yul yin pa'i phyir dper na sems las byung ba dag bzhin du dngos po gzugs can rnams sems kyi ngo bo nyid ma yin par 'gyur ba ma nges pa nyid yin pas pha rol po'i gtan tshigs kyi don ma grub pa /
gzugs la sogs pa ni sems dang sems las byung ba'i ngo bo nyid yin par ston na yang zhes bya ba ni rnal 'byor spyod pa pa dag 'di skad ces gzugs dang /
sgra dang /
dri dang /
ro dang /
reg bya dag ni sems dang sems las byung ba'i ngo bo nyid yin te /
rnam par shes pa'i yul yin pa'i phyir dper na de ma thag pa'i rkyen bzhin pas /
dngos po gzugs can rnams sems kyi ngo bo nyid yin no zhes zer ba'i sgrub pa bstan to / /
de'i lan du /
sems dang sems las byung ba dag gis so sor ma nges pa nyid yin no zhes bya ba smras te /
de lta na yang pha rol po dag gi gtan tshigs rnam par shes pa'i yul yin pa'i phyir zhes bya ba de yang ma nges pa nyid de /
'di ni rnam par shes pa'i yul yin yang sems dang sems las byung ba dag ngo bo nyid tha dad par mthong bas /
des na ji re zhig rnam par shes pa'i yul yin pa'i phyir dper na de ma thag pa'i rkyen bzhin du gzugs la sogs pa sems kyi ngo bo nyid yin par 'gyur ram /
'on te rnam par shes pa'i yul yin pa'i phyir dper na sems dang sems las byung ba dag gcig gi ngo bo nyid gcig ma yin pa de bzhin du gzugs la sogs pa sems dang sems las byung ba'i ngo bo nyid du 'dod pa de dag kyang sems kyi ngo bo nyid kyi gzugs la sogs pa ni sems las byung ba'i ngo bo nyid ma yin la /
sems las byung ba'i ngo bo nyid kyi gzugs la sogs pa yang sems kyi ngo bo nyid ma yin pa dag gis so sor ma nges pa nyid du 'gyur bas gzugs la sogs pa rnam par shes pa'i yul yin pa'i gtan tshigs kyis sems kyi ngo bo nyid yin par ma grub po / /
ji ste 'di skad ces sems las byung ba'i chos rnams ni sems kyi gnas skabs kyi khyad par yin pas sems dang sems las byung ba dag ngo bo nyid tha mi dad pa'i phyir sems dang sems las byung ba dag gis so sor ma nges pa nyid ma yin no zhes zer na de'i lan du gal te don dam par sems dang sems las byung ba dag ngo bo nyid gcig par brjod na ni grub pa la sgrub pa yin te /
'di ltar don dam par chos thams cad gnyis su med pa'i phyir ro / /
'on te tha snyad du sems dang sems las byung ba dag ngo bo nyid gcig par brjod na ni khyed kyi grub pa'i mtha' dang 'gal ba yang yin te zhes brjod par bya'o / /
khyed kyi grub pa'i mtha'i tshul ji lta bu zhe na /
tshul ni /
de la don mthong rnam par shes / /
de yi bye brag sems las byung / /
zhes bya ba yin pa'i phyir ro zhes bya ba smras te /
yul de la don gyi ngo bo nyid tsam mthong ba ni rnam par shes pa yin la /
don de'i bye brag rig pa ni sems las byung ba dag yin no zhes khyed kyi grub pa'i mtha' las byung ba dang 'gal bas tha snyad du sems dang sems las byung ba dag ngo bo nyid gcig go zhes bya bar mi rung ngo / /
snga ma bzhin du dam bcas pa'i skyon yang yod do zhes bya bas ni tha snyad du gzugs la sogs pa yul rnams sems dang sems las byung ba'i ngo bo nyid yin zhing sems dang sems las byung ba dag kyang ngo bo nyid gcig go zhes dam bca' na /
sngar dpe med pa dang /
grags pas gnod pa dang /
ma nges pa nyid dang /
sangs rgyas 'byung ba don med pa nyid dang /
tha snyad kyi bden par gtogs pa'i don snang ba med pa nyid du yang 'gyur ro zhes bstan pa'i skyon dag kyang yod pas mi rung ngo / /
gang dag 'di skad ces 'di la gzugs kyi blo 'di'i yul rdul phra rab kyi gzugs gcig yin nam 'dus pa yin zhes bya ba la sogs pas ni rnal 'byor spyod pa pa dag la sogs pa gang dag phyi rol gyi yul med par 'dod pa dag na re dbu ma pa la sogs pa kun rdzob tu phyi rol gyi yul yod par 'dod pa dag gang gi gzhung las gzugs kyi blo'i yul phyi rol gyi gzugs yin par 'dod pa de /
ji gzugs kyi blo mig gi rnam par shes pa 'di'i yul rdul phra rab kyi gzugs gcig yin nam /
'on te 'dus pa yin grang na /
de gnyis ka yang gzugs kyi blo yul du mi 'thad pas de'i phyir /
phyi rol gyi yul yod pa ma yin no zhes bsgrub pa'i gzhung ston to / /
de la re zhig rdul phra rab phyi gzugs gcig gzugs kyi blo'i yul ma yin par sgrub pa'i gzhung bstan pa'i phyir /
de la rdul phra rab kyi gzugs gcig ni gzugs kyi blo'i spyod yul ma yin te /
de mi snang ba'i phyir /
dper na mig bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mig gi dbang po ni mi snang ba'i phyir gzugs kyi blo'i yul ma yin pa de bzhin du rdul phra rab kyi gzugs gcig kyang mi snang ba'i phyir gzugs kyi blo'i yul ma yin no / /
da ni rdul phra rab kyi gzugs 'dus pa gzugs kyi blo'i yul ma yin par sgrub pa'i gzhung bstan pa'i phyir /
ci ste 'dus pa yin na ni de gzugs kyi blo'i yul ma yin te /
rdzas su yod pa ma yin pa'i phyir dper na zla ba gnyis su snang ba bzhin no zhes zer na zhes bya ba smras te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na zla ba gnyis su snang ba ni rdzas su yod pa ma yin pa'i phyir gzugs kyi blo'i yul ma yin pa de bzhin du rdul phra rab kyi gzugs 'dus pa yang dmag dang nags tshal dang shing rta la sogs pa bzhin du 'dus pa spyi la gdags pas rdzas su yod pa ma yin pa'i phyir gzugs kyi blo'i yul ma yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
de la gal te don dam par mig gi rnam par shes pa gzugs la dmigs pa nyid dang /
gzugs kyang mig gi rnam par shes pa'i dmigs par bya ba nyid ma yin par 'gog par byed na ni grub pa la sgrub pa yin no / /
ci ste tha snyad du ni grags pas gnod do zhes smras te /
don dam par ni yul dang rnam par shes pa skye ba med par dbu ma pa'i phyogs la yang grub pa'i phyir dang tha snyad du ni yul dang rnam par shes pa yod par 'jig rten la grags pa'i phyir ro / /
rdul phra rab dag dbang po'i rnam par rig pa dag gi yul ma yin no zhes dam bcas pa de'i don kyang gang yin zhes bya bas ni dbu ma pas sngar rnal 'byor spyod pa pa gang dag 'di skad ces 'di la gzugs kyi blo 'di'i yul rdul phra rab kyi gzugs gcig yin nam /
'dus pa yin zhes zer bas rdul phra rab kyi gzugs gcig gam /
'dus pa dag gzugs kyi blo'i spyod yul ma yin par dam bca' ba de'i don kyang ci gzugs kyi blo'i yul rdul phra rab kyi gzugs dag ma yin na /
de las gzhan zhig yod pa yin nam /
'on te rdul phra rab kyi gzugs dag kyang ma yin la /
gzhan yang med pas yul ji yang med pa yin no zhes brtag pa rnam pa gnyis ston to / /
de la re zhig brtag pa dang po ltar mi 'thad par bstan pa'i phyir /
gal te yul gzhan yod pa yin na ni phyogs snga ma la gnod do zhes bya ba smras te /
khyed kyis sngar ni gzugs kyi blo'i yul med par dam bca' la /
da ni de'i yul rdul phra rab kyi gzugs dag ma yin pa de las gzhan zhig yod par khas blangs pas rang gi phyogs snga ma la gnod pa'i phyir ro / /
brtag pa gnyis pa ltar mi 'thad par bstan pa'i phyir /
gal te de la yul med na ni dpe med de /
gzugs kyi blo phyogs su byas pa yul med par ma grub pa'i phyir ro zhes bya ba smras te /
gang gi phyir khyed kyis gzugs kyi blo la yul med do zhes phyogs su byas pa de'i phyir gzugs kyi blo yul med par ma grub pas des na khyed kyi sgrub pa gzugs kyi blo la yul med de zhes dam bcas pa de'i dpe yang gzugs kyi blo yul med pa gzhan 'ga' zhig las blang dgos na dper bya ba'i gzugs kyi blo gzhan de yang gzugs kyi blo yin pa'i phyir yul med par ma grub pa'i phyir te gzugs kyi blo yul med par bsgrub pa phyogs su byas pa 'di'i dper mi rung ba'i phyir ro / /
gzhan yang blo rdul phra rab kyi gzugs bstsags pa dang /
bstsags pa ma yin pa gcig pu la dmigs pa dag phyogs su byas pas zhes bya ba la sogs pas ni sngar rnal 'byor spyod pa pa dag gis 'di la gzugs kyi blo 'di'i yul rdul phra rab kyi gzugs gcig yin nam /
'dus pa yin zhes smras pas /
gzugs kyi blo rdul phra rab kyi gzugs bstsags pa dang bsags pa ma yin pa gcig pu la dmigs pa dag phyogs su byas nas de gnyi ga mi 'grub po zhes zer ba'i phyogs de gnyis ka la yang gtan tshigs kyi don ma grub pa nyid dang grub pa nyid dang grub pa la sgrub pa nyid dang /
gzhi ma grub pa'i skyon yod par ston to / /
de la re zhig phyogs dang po'i gtan tshigs kyi don ma grub pa'i skyon bstan pa'i phyir /
gcig gi dus la ni gtan tshigs kyi don ma grub pa nyid de /
bstsags pa'i gzugs rdul phra rab kyi gzugs gzhan gyis phan btags pa gcig pu yang rang gi bdag nyid snang ba'i blo bskyed pa yin pa'i phyir de'i blo yod pas de mi snang ba nyid ma grub pa'i phyir ro zhes bya ba smras te /
des ni sngar rnal 'byor spyod pa pa dag na re de la rdul phra rab kyi gzugs gcig ni gzugs kyi blo'i spyod yul ma yin te /
de mi snang ba'i phyir dper na mig bzhin no zhes zer ba'i gtan tshigs mi snang ba'i phyir zhes bya ba de'i don ma grub pa nyid du ston te /
'di ltar rdul phra rab kyi gzugs bstsags pa ma yin pa gcig pu yang rang gi bdag nyid snang ba'i blo skyed par byed de /
ji lta zhe na /
dper na mi mang po'i lag rub kyis sdong po chen po bshal ba'i dus na mi mang po de dag gcig gi mthus gcig la phan btags pa spyi'i mthus sdong bu de bshal nus par gyur pa na mi mang po de dag las mi gcig pu'i mthu re re nas mi snang yang spyir snang ba'i tshe na mi gcig pu de'i mthu yang rang gi bdag nyid snang ba'i blo skyed pa yin pa'i phyir de'i mthu mi snang ba ma yin pa de bzhin du rdul phra rab kyi gzugs bstsags pa mang po 'dus pa la gzugs kyi blos dmigs pa'i dus na rdul phra rab kyi gzugs mang po de dag gcig gi gzugs kyis gcig la sbyar cing phan btags pa na spyi 'dus pa gzugs kyi blo de'i yul du gyur pa na rdul phra rab kyi gzugs mang po de dag las gcig pu'i gzugs re re nas mi snang yang spyir snang ba'i tshe na rdul phra rab kyi gzugs gcig pu de'i gzugs kyang rang gi bdag nyid snang ba'i blo skyed pa yin pa'i phyir de'i gzugs mi snang ba ma yin pas mi snang ba'i phyir zhes bya ba'i gtan tshigs kyi don ma grub pa nyid do / /
phyogs dang po'i gtan tshigs grub pa la sgrub pa'i skyon bstan pa'i phyir /
gzhan gyi dus la ni grub pa la sgrub pa yin te /
bstsags pa ma yin pa'i gzugs mig gi rnam par shes pa'i yul nyid du khas ma blangs pa'i phyir ro zhes bya ba smras te /
des ni sngar rnal 'byor spyod pa pa dag na re de la /
rdul phra rab kyi gzugs gcig ni /
gzugs kyi blo'i spyod yul ma yin te /
de mi snang ba'i phyir dper na mig bzhin no zhes zer ba'i gtan tshigs mi snang ba'i phyir zhes bya ba de grub pa la sgrub pa nyid du ston te /
'di ltar kho bo cag dbu ma pas kyang rdul phra rab kyi gzugs bstsags pa ma yin pa gcig pu mig gi rnam par shes pa'i yul nyid du khas ma blangs pa'i phyir ro / /
sde pa gzhan dag la yang de grub pa la sgrub pa yin par bstan pa'i phyir /
chos mngon pa las kyang gzugs can bcu ni bstsags pa'o zhes 'byung bas /
de'i phyir bstsags pa ma yin pa ni yul gyi dngos por mi 'grub po zhes bya ba smras te /
des ni rnal 'byor spyod pa pa dag gi gtan tshigs mi snang ba'i phyir zhes bya ba de sde pa gzhan dag gi phyogs la yang grub pa la sgrub pa'i skyon chags pa yin par bstan to / /
phyogs dang po'i gtan tshigs kyi gzhi ma grub pa'i skyon bstan pa'i phyir /
gzugs la dmigs pa med par gzugs kyi blo skye bar dam 'cha' ba ni gzugs la dmigs par mi byed pa'i blo ni mig gi dbang po'i blo nyid yin par mi 'grub pas de mi snang ba'i phyir zhes bya ba'i gtan tshigs kyi gzhi ma grub pa nyid do zhes bya ba smras te /
des ni sngar rnal 'byor spyod pa pa dag na re de la rdul phra rab kyi gzugs gcig ni gzugs kyi blo'i spyod yul ma yin te /
de mi snang ba'i phyir dper na mig bzhin no zhes zer ba'i gtan tshigs mi snang ba'i phyir zhes bya ba de'i gzhi ma grub pa nyid du ston te /
sngar rnal 'byor spyod pa pa dag gis rdul phra rab kyi gzugs gcig ni gzugs kyi blo'i spyod yul ma yin te zhes smras pa de nyid kyis gzugs la dmigs pa med par yang gzugs kyi blo skye bar dam bcas pa yin pas /
des na gzugs la dmigs pa med pa'i blo ni mig gi dbang po'i blo nyid yin par mi 'grub pa'i phyir gzugs kyi blo nyid med pas /
des na pha rol po dag gi gtan tshigs de mi snang ba'i phyir zhes bya ba'i gzhi ma grub pa nyid de gzugs kyi blo nyid ma grub pa'i phyir ro zhes bstan to / /
gzugs la blo'i yul 'dus pa nyid la yang rdzas su yod pa ma yin pa'i phyir zhes gang smras pa de la snga ma bzhin du dam bcas pa'i skyon yod do zhes bya bas ni sngar rnal 'byor spyod pa pa dag gi spyi ste 'dus pa yin na ni de gzugs kyi blo'i yul ma yin te /
rdzas su yod pa ma yin pa'i phyir dper na zla ba gnyis su snang ba bzhin no zhes smras pa'i phyogs gnyis pa de la yang gtan tshigs kyi don ma grub pa nyid dang /
grub pa la sgrub pa nyid dang /
gtan tshigs kyi gzhi ma grub pa nyid kyi skyon snga ma bzhin du sbyar ba ston te /
sngar rnal 'byor spyod pa pa dag gis rdul phra rab kyi gzugs 'dus pa gzugs kyi blo'i spyod yul ma yin par dam bcas pa'i gtan tshigs rdzas su yod pa ma yin pa'i phyir zhes gang smras pa de mi 'grub ste /
rdzas su yod pa ma yin yang dmag dang nags tshal dang /
shing rta la sogs pa gzugs kyi blos skyed pa'i yul yin pa'i phyir dang /
rdzas su yod pa ma yin pa'i phyir zhes bya ba de grub pa la sgrub pa nyid kyang yin te /
dbu ma pa dang /
sde pa gzhan dag gis kyang 'dus pa rdzas su yod pa nyid du khas ma blangs pa'i phyir dang /
de'i gzhi ma grub pa yang yin te /
'dus pa gzugs kyi blo'i yul ma yin te zhes smras pa de nyid kyis gzugs la dmigs pa med par gzugs kyi blo skye bar dam bcas pas gzugs la dmigs par mi byed pa'i blo ni mig gi dbang po'i blo nyid yin par mi 'grub pas rdzas su yod pa ma yin pa'i phyir zhes bya ba'i gtan tshigs kyi gzhi ma grub pa nyid yin pa'i phyir ro // //
bam po bdun cu brgyad pa /
zla ba gnyis su snang ba yang gal te don yin no zhe na ni /
de rang dang gzhan la mi 'grub ste /
rnam pa de lta bu'i don mi srid pa'i phyir ro zhes bya ba ni sngar rnal 'byor spyod pa pa dag gis ci ste 'dus pa yin na ni de gzugs kyi blo'i yul ma yin te /
rdzas su yod pa ma yin pa'i phyir dper na zla ba gnyis su snang ba bzhin no zhes smras pa'i dpe de mi 'grub par ston te /
khyed kyi dpe zla ba gnyis su snang ba bzhin no zhes bya ba de yang gal te phyi rol gyi don yin pa de rdzas su yod pa ma yin pa'i phyir gzugs kyi blo'i yul ma yin pa de bzhin du rdul phra rab kyi gzugs 'dus pa yang phyi rol gyi don yin la /
de rdzas su yod pa ma yin pa'i phyir gzugs kyi blo'i yul ma yin no zhes bya bar sgrub na ni khyed kyi dpe de rang dang gzhan la mi 'grub ste /
ji ltar na zla ba gnyis su snang ba'i phyi rol gyi don yin no zhes bya ba de khyed cag gi phyi rol gyi don med par smra ba rang gi phyogs la yang zla ba gnyis su snang ba de lta bu'i don mi srid pa'i phyir dang /
kho bo cag phyi rol don yod par smra ba gzhan gyi phyogs la yang zla ba gnyis pa snang ba de lta bu'i don mi srid pa'i phyir ro / /
'on te zla ba gnyis su snang ba blo yin no zhe na ni de rdzas su yod pa ma yin par ma grub pa'i phyir dpe la sgrub pa'i chos ma tshang ba nyid kyi skyon yod do zhes bya bas ni 'on te khyed kyi dpe zla ba gnyis su snang ba bzhin no zhes bya ba de'i phyi rol gyi don ma yin gyi /
nang gi sems yin la /
de rdzas su yod pa ma yin pa'i phyir gzugs kyi blo'i yul ma yin pa de bzhin du rdul phra rab kyi gzugs 'dus pa yang phyi rol gyi don ma yin gyi /
nang gi sems yin la de rdzas su yod par 'dod pa'i zla ba gnyis /
gzugs kyi blo'i yul ma yin no zhes bya bar sgrub pa'i chos ma tshang ba nyid kyi skyon yod de /
ji ltar na zla ba gnyis su snang ba nang gi sems yin no zhes bya ba de khyed cag rnam par shes pa tsam du smra ba dag sems dang sems las byung ba dag rdzas su yod par 'dod pa'i zla ba gnyis su snang ba blo yin no zhes bya ba de rdzas su yod pa ma yin par ma grub pa'i phyir khyed kyi dpe zla ba gnyis su snang ba bzhin no zhes bya ba de la sgrub pa'i chos rdzas su yod pa ma yin pa'i phyir zhes bya ba de ma tshang ba nyid kyi skyon yod pas mi rung ngo / /
gzugs kyi rnam par shes pa gzugs zhes bya ba'i don gyis stong par ston na ni dpe la bsgrub par bya ba chos ma tshang ba nyid kyi skyon yod de /
zla ba gnyis su mthong ba'i blo phyi rol gyi dmigs pa la ma ltos par skye bar mi 'grub pa'i phyir ro zhes bya bas ni sngar khyed na re ji ste 'dus pa yin na ni de gzugs kyi blo'i yul ma yin te /
rdzas su yod pa ma yin pa'i phyir dper na zla ba gnyis su mthong ba bzhin no zhes zer ba'i sgrub pa des gal te /
gzugs kyi rnam par shes pa gzugs zhes bya ba'i don gyis stong ste /
mig gi rnam par shes pa la yul phyi rol gyi gzugs med do zhes bya bar ston na ni de ltar na khyed kyi dpe la bsgrub par bya ba chos ma tshang ba nyid kyi skyon yod de /
ji ltar zhe na /
mig gi rnam par shes pa zla ba gnyis su mthong ba'i blo ni de'i yul gyi phyi rol na zla ba bzhi po snga na yod pa de la dmigs nas de'i 'og tu zla ba gnyis pa mthong ba'i blo skye ba yin pas zla ba gnyis su mthong ba'i blo de phyi rol gyi dmigs pa zla ba bzhi po snga na yod pa la ma ltos par skye ba mi 'grub pa'i phyir khyed kyi dpe zla ba gnyis su mthong ba'i phyi rol gyi dmigs pa la ltos te /
skyes pa de la bsgrub par bya ba chos gzugs kyi rnam par shes pa phyi rol gyi dmigs pa la ma ltos par skye ba zhes bya ba /
gzugs kyi rnam par shes pa gzugs zhes bya ba'i don gyis stong par ston pa de ma tshang ba nyid kyi skyon yod pas mi rung ngo / /
gzhan yang smra bar 'dod pa'i rnam par shes pa ni dmigs pa'i rkyen gzugs kyi rnam par shes pa'i gzugs su snang ba nyid gang yin pa de dang ldan pa ma yin te /
mig gi rgyu dang ldan pa'i phyir dper na de nyid kyi rang gi bdag nyid du snang ba bzhin pas /
tha snyad du dmigs pa'i rkyen la skur pa 'debs pa'i phyir mdzad pa'i mtha' dang 'gal lo zhes bya bas ni 'di skad ston te /
rnam par shes pa tsam du smras pa dag gi grub pa'i mtha' las phyi rol gyi don ni med kyi /
nang gi sems ni yod pas rnam par shes pa rnams skye ba ni gzung ba'i rnam par snang ba dang /
'dzin pa'i rnam par snang ba'i cha gnyis su skye ste /
de la gzung ba'i rnam par snang ba ni rnam par shes pa nyid yul gyi rnam pa lta bur phyi rol na dmigs pa'i rkyen du snang ba yin la /
'dzin pa'i rnam par snang ba ni rnam par shes pa de nyid gzung ba'i rnam par snang ba de la brten nas 'dzin pa'i ngo bo nyid du skye ba yin pas rnam par shes pa nyid las cha gcig ni gzung ba'i rnam par snang /
cha gcig ni 'dzin pa'i rnam par snang ste /
de gnyis ngo bo nyid gcig pa'i phyir gzung ba dang 'dzin pa'i bdag nyid gnyis su dbyer med pas /
gzung ba'i rnam par snang ba'i cha de nyid 'dzin pa'i rnam par snang ba'i cha de'i dmigs pa'i rkyen yin pa'i phyir sems nyid la sems nyid dmigs te /
skye bas phyi rol gyi yul ni med kyi /
nang gi sems 'ba' zhig yod do zhes zer ro / /
da 'dir de dag gi gzhung dgag cing rnam par shes pa las gzhan pa dmigs pa'i rkyen phyi rol gyi yul nyid yod par ston te /
rnam par shes pa tsam du smra ba dag gis brtags pa'i rnam par shes pa 'dzin pa'i rnam par snang ba'i cha de ni dmigs pa'i rkyen gzung ba'i rnam par snang ba'i cha de dang ldan pa ma yin te /
mig gi rgyu dang ldan pa'i phyir dper na 'dzin pa'i rnam par snang ba'i cha de nyid kyi rang gi bdag nyid gang yin pa de dmigs pa'i rkyen rang gi bdag nyid de nyid dang ldan pa ma yin pa bzhin pas /
phyi rol gyi yul med par smra na tha snyad du yang dmigs pa'i rkyen la skur pa 'debs pa'i phyir mdzad pa'i mtha' las mig dang gzugs rnams la brten nas mig gi rnam par shes pa skye'o zhes 'byung ba dang 'gal bas /
rnam par shes pa tsam du smra ba kun rdzob tu yang phyi rol gyi yul med par 'dod pa'i gzhung de rigs pa dang lung dang tshad ma thams cad dang 'gal ba'i phyir mi rung ngo zhes ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe dang /
mjug bsdu ba yin par go rims bzhin du sbyar te /
dper na mig gi rnam par shes pa 'dzin pa'i rnam par snang ba'i cha de nyid kyi rang gi bdag nyid ni mig gi rgyu dang ldan pa'i phyir dmigs pa'i rkyen mig gi rnam par shes pa 'dzin pa'i rnam par snang ba'i cha de nyid kyi rang gi bdag nyid gang yin pa de dang ldan pa ma yin pa bzhin du pha rol po dag smra bar 'dod pa'i mig gi rnam par shes pa 'dzin pa'i rnam par snang ba'i cha de yang mig gi rgyu dang ldan pa'i phyir dmigs pa'i rkyen mig gi rnam par shes pa 'dzin pa'i rnam par snang ba'i cha de nyid kyi gzung ba'i cha gang yin pa de nyid dang ldan pa ma yin no / /
de ltar gang gi phyir rnam par shes pa tsam du smra ba dag 'dod pa ltar phyi rol gyi yul med par gyur na tha snyad du yang dmigs pa'i rkyen la skur pa 'debs pa de'i phyir rang gi mdzad pa'i mtha' las mig dang /
gzugs rnams la brten nas mig gi rnam par shes pa skye'o zhes gsungs pa dang 'gal bas de ni mi rung ngo / /
de'i phyir dbu ma pa smra ba'i tshul kun rdzob tu dmigs pa'i rkyen phyi rol gyi yul rnams la brten nas nang gi rnam par shes pa skye bar 'gyur ba lung dang rigs pas grub pa de nyid nges par khas blang bar bya'o / /
gal te 'dir rnal 'byor spyod pa pa dag 'di skad ces phyi rol gyi dmigs pa'i rkyen med kyang kun gzhi rnam par shes pa nyid yul gyi ngo bo nyid du snang ba dmigs pa'i rkyen yin pas mdzad pa'i mtha' dang mi 'gal lo zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
rnam par shes pa ni rang gi bdag nyid kyis nges par gnas pa'i phyir rgyu yod na lta ba med par mi 'thad pas dmigs pa med par mi 'grub po zhes bya ba smras te /
kun gzhi rnam par shes pa dmigs pa'i rkyen yin na de ni gnas ma gyur gyi bar du rang gi bdag nyid kyis nges par gnas pa'i phyir rgyu yod na gzugs la lta ba'i rnam par shes pa yang med par mi 'thad pas rgyu kun gzhi rnam par shes pa rtag tu yod pa bzhin du de la dmigs pa mig gi rnam par shes pa yang rtag tu skye ba'i rigs dang /
de lta ni ma yin te /
gang gi tshe dmigs pa'i rkyen phyi rol gyi yul nye bar gnas na nye bar gnas pa las byung ba'i mig gi rnam par shes pa skye'i /
de med na mi skye bas dmigs pa'i rkyen phyi rol gyi yul med par mi 'grub po / /
ji ste 'di snyam du /
dmigs pa la ni brten byas nas / /
mi dmigs pa ni rab tu skye / /
mi dmigs pa la brten byas nas / /
mi dmigs pa ni rab tu skye / /
zhes 'byung bas skyon med do snyam na zhes bya bas ni rnal 'byor spyod pa pa dag 'di snyam du rnam par shes pa tsam du smra ba'i grub pa'i mtha' las dmigs pa zhes bya ba sems tsam du shes pa la brten nas mi dmigs pa zhes bya ba yul med par shes pa skye la /
yul med par shes pa la brten nas gzung ba med par 'gyur te /
de med pas na de yang med cing 'byung ba'i tshul gyis dmigs pa'i rkyen phyi rol gyi yul med par 'grub pas skyon med do snyam du sems pa yin no / /
de'i lan du 'grel pa byed pa nyid kyis /
phyogs de'i lan ni btab zin te /
rnam par rig pa tsam nyid kyi skye ba rab tu grub par gyur na ni /
de yang 'grub par 'gyur ba zhig na de ni rab tu ma grub pa'i phyir ro zhes bya ba smras te /
dmigs pa la brten nas mi dmigs pa skye ba dang /
mi dmigs pa la brten nas mi dmigs pa skye ba rab tu grub par gyur na ni khyed kyi phyogs de yang 'grub par 'gyur ba zhig na /
kho bo cag gis don dam par skye ba bkag pa'i phyir khyed kyi phyogs de mi 'grub bo / /
de yod par gyur na yang ji ltar rnam par shes pa med par 'gyur zhes bya ba de nyid de bzhin du nye bar gnas so zhes bya bas ni rnam par rig pa tsam de yod par gyur na yang sngar kho bos rnam par shes pa ni rang gi bdag nyid kyis nges par gnas pa'i phyir rgyu yod na lta ba med par mi 'thad pas dmigs pa med par mi 'grub bo zhes bshad pa de nyid de bzhin du nye bar gnas pas dmigs pa'i rkyen phyi rol gyi yul med par mi 'grub ces bstan to / /
gal te skye ba med pas don med pa'i phyir ro zhe na ni de nyid dbu ma pa'i smra ba'i rjes su smra ba yin no zhes bya ba ni gal te pha rol po dag sngar dbu ma pas rgyu yod na lta ba med par mi 'thad pas dmigs pa med par mi 'grub po zhes bshad pa de'i lan du 'dir don dam par skye ba med pas phyi rol gyi don med pa'i phyir rnam par shes pa mi skye'o zhes zer na ni de nyid dbu ma pa smra ba'i rjes su smra ba yin pas rnam par shes pa tsam du smra ba'i gzhung nyams so / /
gzhan yang rnam par rig pa nye bar blang ba yang byas nas gal te de yongs su gtong bar yang 'dod na ni 'di ltar 'dam rdzab 'khru ba bas mi reg par thag bsring ba bzang ngo zhes bya bas ni rnal 'byor spyod pa pa kha cig 'di skad ces dang po kun rdzob kyi bden pa la 'jug pa'i gnas skabs su ni phyi rol gyi yul dgag cing rnam par shes pa tsam du khas blang bar bya la /
phyis don dam pa'i bden pa mngon par rtogs par bya ba'i dus su ni rnam par shes pa tsam nyid kyang spang bar bya'o zhes zer ba de dag gi gzhung dgag pa'i lan yin te /
dang po kun rdzob kyi bden pa la 'jug pa'i gnas skabs su rnam par rig pa nye bar blang ba yang byas nas phyis don dam pa'i bden pa mngon par rtogs par bya ba'i dus su gal te rnam par rig pa de yongs su gtong bar 'dod pa ni de theg pa chen po dbu ma pa la 'jug cing bden pa gnyis kyi de kho na gsal bar byed pa'i dri ma yin te /
'di ltar dper na dang po 'dam rdzab kyi dri mas sbags nas /
phyis de 'khru bar byed pa bas dang po nas 'dam rdzab la mi reg par thag bsring ba bzang ba de bzhin du dang po yul 'gog cing rnam par shes pa tsam nyid du khas len la phyis rnam par shes pa tsam de nyid kyang spong bar byed pa ni skyed pa dang 'gog pa'i tshul gyis blang ba dang /
dor ba'i mtha' la chags pa'i dri mas sbags pa yin pas de ltar mtha' gnyis la chags pa'i dri mas sbags pa 'khru bar byed pa pas dang po nyid nas mtha' gnyis kyi skyon gyis mi reg par thag bsring ba bzang ba'i phyir slob dpon klu sgrub kyi zhal snga nas kyis bden pa gnyis rnam par gzhag pa'i dbu ma'i tshul bstan pa 'di nyid bzang gi rnal 'byor spyod pa pa kha cig gis blang dor du brtag pa'i tshul de ni mi rung ste /
lung las kyang bcom ldan 'das gang dag chos 'ga' zhig skye ba'am 'gag pa 'tshal ba de dag la sangs rgyas 'byung ba ma mchis so / /
bcom ldan 'das gang dag mya ngan las 'das pa dngos po las yongs su tshol bar bgyid pa de dag la 'khor ba las yang dag par 'da' ba ma mchis so / /
de ci'i slad du zhe na /
bcom ldan 'das mtshan ma thams cad rab tu zhi ba dang /
g.yo ba thams cad nye bar zhi ba gang lags pa de mya ngan las 'das pa lags pa'i slad du'o zhes gsungs la /
rigs kyang /
'di la bsal bya chud zad med / /
bsnan par bya ba ci yang med / /
yang dag nyid du yang dag lta / /
yang dag mthong na rnam par 'grol / /
zhes bshad pa lta bu'o / /
de nyid bstan pa'i phyir /
don ngo bo nyid med pa nyid du rtogs pa bzhin du rnam par shes pa yang bdag med pa nyid dang /
skye ba med pa nyid du rtogs par byar rung ngo zhes bya ba smras te /
tha snyad du yang yul dang rnam par shes pa gnyi ga sgyu ma la sogs pa bzhin du yod par shes par byar rung la /
don dam par yang de gnyi ga ngo bo nyid du med pa nyid du shes par byar rung bas tha snyad du yul ni med la rnam par shes pa tsam ni yod do zhes bya ba dang /
tha snyad du rnam par shes pa tsam nye bar blang ba byas nas don dam par de yongs su gtong bar 'dod pa de dag gi lugs ni bzang po ma yin no / /
'dir gal te rnal 'byor spyod pa pa dag 'di skad ces dang por phyi rol gyi don bdag med par bsgoms la /
rim gyis rnam par shes pa bdag med par bsgoms na yang mjug tu don gcig tu 'du bas skyon med do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
dang por phyi rol gyi yul gyi yul sgom par byed cing rim gyis rnam par shes pa dang /
ye shes kyi yul sgom par byed na ni rim pa kho nas bdag med pa nyid rtogs par 'grub pa'i phyir snga nas cig car du bsgom pa la ser sna bya mi dgos so zhes bya ba smras te /
de lta na blang dor gyi dri ma dang bral ba gnyis las su 'gyur ba'i skyon yod pas cig car dbu ma'i tshul khas blang bar bya ba'i rigs so zhes bstan to / /
de'i phyir de ltar kun brtags pa dang /
gzhan gyi dbang mi mthong bar mi 'thad pa'i phyir dmigs pa thams cad nye bar zhi bar mi 'grub bo zhes bya ba ni brtag pa snga ma gnyis kyi mjug bsdu ba yin te /
de'i phyir de ltar dpyad na rnal 'byor spyod pa pa dag na re gang gi tshe kun brtags pa'i ngo bo nyid med pa'i phyir mi dmigs shing /
gzhan gyi dbang gi ngo bo nyid kyang rgyu mtshan du mi 'dzin pas yang dag par rjes su mi mthong ba de'i tshe na dmigs pa thams cad nye bar zhi ba yin no zhes zer ba de mi 'grub bo / /
da ni rnal 'byor spyod pa pa dag na re yongs su grub pa'i ngo bo nyid ces bya ba chos rnams kyi de bzhin nyid don dam par ngo bo nyid med pa nyid kyis ngo bo nyid med pa ni dmigs pa thams cad nye bar zhi ba yin te /
don dam par yod pa yin na ni zhes zer ba'i gzhung dgag cing brtag pa gsum pa bstan pa'i phyir /
de bzhin du yongs su grub pa'i ngo bo nyid ces bya ba de yang gang yin zhes bya ba smras te /
des ni yongs su grub pa'i ngo bo nyid ces bya ba ni gang yin /
de don dam par ngo bo nyid med pa nyid kyis ngo bo nyid med pa ni ji lta bu yin zhes brtag pa bstan to / /
chos rnams kyi de bzhin nyid gang yin pa'o zhe na zhes bya ba ni rnal 'byor spyod pa pa dag gis yongs su grub pa'i ngo bo nyid ni gzhan gyi dbang gi ngo bo nyid la kun brtags pa'i ngo bo nyid du mngon par ma zhen pa ste /
gzhan gyi dbang gi chos rnams kyi de bzhin nyid la dmigs pa rnam par dag pa yang dag pa'i ye shes yin no zhes bstan pa yin no / /
dbu ma pas de mi 'thad par bstan pa'i phyir /
'o na don dam par chos de rnams nyid ma grub pas de rnams kyi chos nyid kyang mi 'thad pa ma yin nam zhes bya ba smras te /
don dam par gzhan gyi dbang gi chos rnams ma grub pas de rnams kyi de bzhin nyid kyang mi 'thad pa'i phyir yongs su grub pa'i ngo bo nyid kyang yod pa ma yin no zhes bya ba'i tha tshig go / /
ji ste tha snyad du rmi lam lta bu'i bdag nyid du skyes pa yod pa rnams don dam par de ltar yod pa ma yin pa nyid ni chos rnams kyi de bzhin nyid yin no zhe na ni de ngo bo nyid kyis skye ba med pa kho na grub pa'i phyir dbu ma pa'i smra ba'i rjes su smra ba nyid yin no zhes bya bas ni de lta na don dam par yongs su grub pa'i ngo bo nyid yod par smra ba gtang dgos te /
'di ltar yod pa ma yin pa nyid ni dngos por gyur pa nyid ma yin pa'i phyir ro zhes bstan to / /
ji ste 'di snyam du yongs su grub pa'i ngo bo nyid ni med pa ma yin te /
'di ltar de ni gnyis su med pa'i dngos po'i mtshan nyid de /
ji skad du /
gnyis dngos dngos po med pa yin / /
dngos po stong pa'i mtshan nyid do / /
zhes bshad pa lta bu'o zhe na zhes bya ba ni rnal 'byor spyod pa pa dag na re yongs su grub pa'i ngo bo nyid ni don dam par med pa ma yin te /
gzung ba dang 'dzin pa gnyis su med pa'i mtshan nyid du yod pa ma yin te /
ji skad du dbus mtha' rnam par 'byed pa las de skad bshad pa lta bu'o zhes zer ba'i tshig yin no / /
de'i lan du /
de la 'dir yang 'thad pa gang gis gnyis med pa yin zhes brtag pa smras so / /
gal te /
dmigs pa la ni brten byas nas / /
mi dmigs pa ni rab tu skye / /
mi dmigs pa la brten byas nas / /
mi dmigs pa ni rab tu skye / /
zhes bya bas so zhe na zhes bya ba ni pha rol po dag na re sems tsam du shes pa la brten nas yul med par shes pa skye la yul med par shes pa la brten nas gzung ba med par 'gyur te /
de med pas na de yang med / /
ces bya ba'i 'thad pas gnyis med pa yin no zhes zer ba'i tshig yin no / /
de'i lan du /
phyogs de'i lan ni btab zin to zhes bya ba smras te /
don dam par skye ba bkag pa nyid kyis so / /
gnyis med pa zhes bya ba'i dgag pa 'di yang zhes bya ba la sogs pas ni mtshan nyid las dgag pa ni rnam pa gnyis te /
med pa dgag pa dang /
ma yin par dgag pa'o / /
de la med par dgag pa ni dgag pa gtso che ba ste /
dper na bram ze med do zhes dgag pas rgyal rigs yod pa mi sgrub par bram ze med par dgag pa nyi tshe tsam zhig ston pa lta bu'o / /
ma yin par dgag pa ni sgrub pa gtso che ba ste /
dper na bram ze ma yin no zhes dgag pas bram ze ma yin par dgag pa nyi tshe tsam mi ston par rgyal rigs yin par sgrub pa lta bu'o / /
de la 'dir yang gnyis med pa zhes bya ba'i dgag pa 'di gal te med par dgag pa'i don yin na ni gzung ba dang /
'dzin pa gnyis med do zhes dgag pa nyi tshe tsam zhig bstan par bya'i /
de gnyis med pa'i dngos po'i mtshan nyid yod par bsgrub tu mi rung ngo / /
'on te ma yin par dgag pa'i don yin na ni gzung ba dang /
'dzin pa gnyis med pa las gzhan pa med pa'i dngos po yod par sgrub pas med pa yod par sgrub na skur pa 'debs pa'i mthar 'gyur ba'i phyir de yang gzung bar mi rigs pas smra bar 'dod pa'i don 'di la dgag pa gnyi ga'i tshul gyis kyang gnyis med pa'i dngos po'i mtshan nyid yod do zhes byar mi rung bar ston to / /
de nyid bstan pa'i phyir /
gal te med par dgag pa'i don yin na ni de gnyis med par dgag pa kho nas mthu zad pa yin te /
med pa'i skyon du ma gyur pa ni dgag pa gtso che ba'i phyir don dam par med pa ma yin pas 'di ltar gnyis med pa'i dngos po yin no zhes skur pa 'debs pa mi rigs so zhes bya ba smras te /
des ni med par dgag pa'i don yin na gzung ba dang 'dzin pa gnyis med par dgag pa kho nar zad kyi /
de gnyis med pa'i dngos po'i mtshan nyid gzhan yod pa ma yin pas /
gnyis med pa las gzhan pa med pa'i dngos po yin par sgrub cing /
skur pa 'debs pa mi rigs so zhes bstan to / /
'on te ma yin par dgag pa'i don yin na ni de sgrub pa gtso che ba'i phyir dngos po med pa ston par byed pas de ni mi 'dod de /
skur pa 'debs pa'i mtha' yin pa'i phyir ro zhes bya bas ni ma yin par dgag pa'i don yin na gzung ba dang 'dzin pa gnyis med pa las gzhan med pa'i dngos po yod par ston pas med pa yod par bsgrubs na /
skur pa 'debs pa'i mtha' yin pa'i phyir de ni mi 'dod do zhes bstan to / /
'dir ni med par dgag pa 'dod par bya'o / /
ma yin par dgag pa ni 'dod par mi bya ste /
de'i nyes dmigs bstan pa'i phyir /
ri bong gi rwa med pa yang dngos po med pa ma yin te /
'di ltar med pa'i dngos po de dang don dam par 'dra bar gyur na chad par lta ba bsgrubs par 'gyur ro zhes bya ba smras te /
ri bong gi rwa med pa las gzhan pa'i dngos po med pa zhig bsgrubs na gtan chad par lta bar 'gyur ba de bzhin du gzung ba dang 'dzin pa gnyis med pa las gzhan pa'i don dam pa dngos po med pa zhig bsgrubs na gtan chad par lta bar 'gyur te /
yod pa yod par bsgrubs na ni rtag par lta bar 'gyur la /
med pa med par bsgrubs na ni chad par lta bar 'gyur ba'i phyir ro / /
de mi dmigs pa rnam par dag pa nyid kyang ji lta bu yin zhes bya bas ni yang gzhan yang khyod kyis de kho na la lta ba rnams ni yongs su grub pa'i ngo bo nyid rnam par dag pa la rtog par byed do zhes bya ba smras pas de'i phyir yongs su grub pa de'i dmigs pa rnam par dag pa nyid kyang ji lta bu yin zhes dbu ma pas rnal 'byor spyod pa pa dag la dri ba ston to / /
gal te rnam par mi rtog pa'i ngo bo nyid kyis so zhe na zhes bya ba ni de skad ces dris pa na rnal 'byor spyod pa pa dag na re rnam par mi rtog pa'i ngo bo nyid kyis yongs su grub pa de'i dmigs pa'i rnam par dag pa nyid yin te zhes zer ba'i tshig yin te /
gang gi phyir don dam pa'i gnas skabs na yang dag pa'i ye shes kyis de bzhin nyid la dmigs pa'i dus na chos rnams kyi ngo bo nyid dang /
khyad par la sogs par tha snyad pa'i rnam par rtog pa med pa'i ngo bo nyid kyis de'i dmigs pa rnam par dag pa yin no zhes zer ro / /
de mi 'thad par bstan pa'i phyir dmigs pa can gyi ye shes de ni rnam par mi rtog pa zhes bya ba ma yin te /
'di ni 'di'o zhes rnam par mi rtog kyang yul snang ba'i phyir dper na mig gi rnam par shes pa bzhin pas zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mig gi rnam par shes pa ni rtog pa'i rnam par rtog pa dang /
rjes su dran pa'i rnam par rtog pa med pas 'di ni 'di'o zhes chos rnams kyi ngo bo nyid dang khyad par la sogs par tha snyad pa'i rnam par rtog pa med kyang /
ngo bo nyid kyi rnam par rtog pa yod pas yul snang ba'i phyir rnam par mi rtog pa zhes bya ba ma yin pa de bzhin du khyed kyi yang dag pa'i ye shes de bzhin nyid kyi dmigs pa can de yang kun brtags pa'i ngo bo nyid du mngon par zhen pa med pas 'di ni 'di'o zhes chos rnams kyi ngo bo nyid dang khyad par la sogs par tha snyad pa'i rnam par rtog pa med kyang dmigs pa can yin pas yul snang ba'i phyir rnam par mi rtog pa zhes bya ba ma yin pa'i skyon du 'gyur bas rnam par mi rtog pa'i ngo bo nyid kyis de'i dmigs pa rnam par dag pa nyid yin no zhes bya bar mi rung ste /
dmigs pa yod na rnam par mi rtog pa zhes bya ba ma yin pa'i phyir /
re zhig de dag gis ni rnal 'byor spyod pa pa dag gis don dam par yang dag pa'i ye shes de bzhin nyid la dmigs pa rnam par dag pa nyid yod par brtags pa de rigs pa dang 'gal bas mi rung bar bstan to / /
da ni lung dang 'gal bas mi rung bar bstan pa'i phyir /
mdo sde las don dam pa'i bden pa gang zhe na /
gang la ye shes kyang mi 'jug na yi ge rnams lta smos kyang ci dgos zhes bya ba dang /
mthong ba med pa ni de kho na mthong ba'o zhes bya ba dang /
tshangs pa de bzhin gshegs pa rnams kyi byang chub ni dmigs su med pa'o zhes bya ba la sogs pa gsungs pa dang yang 'gal lo zhes bya ba smras so / /
stsogs pa'i sgras ni 'phags pa dri ma med par grags pas bstan pa'i mdo las gnas brtan shA ri'i bus 'phags pa dri ma med par grags pa'i khyim na gnas pa'i lha mo la dris pa /
lha mo khyod yun ji srid kyis byang chub mngon par rdzogs par 'tshang rgya bar 'gyur /
lha mos smras pa /
gang gi tshe gnas brtan so so'i skye bo'i chos dang ldan par 'gyur ba de'i tshe na bdag byang chub mngon par rdzogs par 'tshang rgya bar 'gyur ro / /
gnas brtan gyis smras pa /
lha mo kho bo so so'i skye bo'i chos dang ldan par 'gyur ba gang yin pa de ni gnas med do / /
lha mos smras pa /
btsun pa shA ri'i bu de bzhin du bdag kyang byang chub mngon par rdzogs par 'tshang rgya bar 'gyur ba gang yin pa de yang gnas med do / /
de ci'i phyir zhe na /
gang gi phyir byang chub ni mi gnas pa de'i phyir 'ga' zhig mngon par rdzogs par 'tshang rgya bar 'gyur ba de gnas med pa'i phyir ro / /
gnas brtan gyis smras pa /
lha mo 'o na sangs rgyas bcom ldan 'das gang gA'i klung gi bye ma snyed dag mngon par rdzogs par sangs rgyas shing /
mngon par rdzogs par 'tshang rgya ba dang /
mngon par rdzogs par 'tshang rgya bar 'gyur ba ma yin nam /
lha mos smras pa /
'das pa dang /
ma 'ongs pa dang /
da ltar byung ba'i sangs rgyas zhes bya ba de dag ni yi ge dang /
bgrang ba dang /
brda'i tshig bla dgas yin gyi /
don dam par ni 'ga' yang mngon par rdzogs par 'tshang rgya ba med do zhes bya ba la sogs gsungs pa dang /
'phags pa bden pa pos bstan pa'i le'u las /
tshe dang ldan pa 'od srungs chen pos bden pa po la smras pa /
rigs kyi bu khyod kyis de bzhin gshegs pa mang po mnyes par byas na ci'i phyir khyod nyid tshogs yongs su bskang zhing mngon par rdzogs par 'tshang mi rgya /
bden pa pos smras pa /
btsun pa 'od srungs chen po gal te bdag gis byang chub bam /
mngon par rdzogs par 'tshang rgya ba zhig dmigs na ni bdag bla na med pa yang dag par rdzogs pa'i byang chub mngon par rdzogs par 'tshang rgya'o / /
gnas brtan 'od srungs chen pos smras pa /
bden pa po byang chub sems dpa' gang gA'i klung gi bye ma snyed dag gis smon lam btab nas mngon par rdzogs par sangs rgyas par yang ma gyur tam /
bden pa pos smras pa /
btsun pa 'od srungs chen po sems can mngon pa'i nga rgyal can rnams kyis de ltar bgrang bar byas kyi /
don dam par ni byang chub kyang dmigs su med la /
byang chub sems dpa' yang dmigs su med do zhes bya ba la sogs pa gsungs pa dag bsdus te /
lung de dag dang yang 'gal lo / /
rtogs par bya ba skye ba med pa bzhin du shes pa yang skye ba med pa'i phyir de 'jug pa med par grub ste zhes bya bas ni don dam par shes bya dang /
shes pa gnyi ga skye ba med pa'i phyir rnal 'byor spyod pa pa dag gis brtags pa'i yang dag pa'i ye shes de bzhin nyid la 'jug pa med par 'grub po zhes bstan to / /
bcom ldan 'das kyis shes bya dang tha mi dad pa'i ye shes kyis thams cad thugs su chud do zhes gsungs pa de yang grub pa yin pas /
de'i phyir dbu ma pa'i smra ba'i tshul la yang dag par brten pa nyid legs so zhes bya ba ni 'jug pa med par grub pa'i yon tan dang /
khungs dang /
mjug bsdu ba yin no / /
ji ste 'di snyam du dper na thag pa bsdogs pa la sbrul du 'du shes pas thag pa'i ngo bo nyid rtogs na sbrul gyi 'jigs pa nye bar zhi ba bzhin du de bzhin nyid mthong bas nyon mongs pa zhi bar 'gyur ba'i phyir chos kyi dbyings la dmigs par bya ba kho na yin no snyam na zhes bya ba ni pha rol po dag yang dag pa'i ye shes kyis de bzhin nyid la dmigs par bya ba rigs pas sgrub pa'i tshig yin no / /
de mi rigs par bstan pa'i phyir /
ji ltar thag pa bsdogs pa la sbrul gyi blo skyes na log par shes pa'i phyir 'jigs pa skye'i /
de'i blo ma skyes na yang dag par shes pa'i phyir 'jigs pa med pa dang /
skyon cha mi mnyam pa skyes na nad du 'gyur gyi /
de ma skyes na sdug bsngal med par 'gyur ba bzhin pas de bzhin nyid la dmigs pa'i ye shes skye bar 'dod par mi bya'o zhes bya ba smras te /
des ni dmigs pa med pa'i tshul gyis mi gnas pa'i lam bsgom pa'i tshul bstan to / /
de nyid kyi 'thad pa bstan pa'i phyir /
dngos po rnams rnam pa thams cad du yongs su ma grub pa ni dngos po'i de kho na nyid yin la /
de ni rnam pa thams cad du yang yul gyi dngos por nye bar mi 'gyur ba'i phyir dmigs pa nyid du mi rigs so zhes bya ba smras te /
phyi dang nang gi dngos po rnams don dam par skye ba dang /
'gag pa dang /
rtag pa dang /
chad pa dang /
'gro ba dang /
'ong ba dang /
don gcig pa dang /
tha dad pa la sogs pa rnam pa thams cad yongs su ma grub pa de ni de kho na yin la de ni yang dag pa'i ye shes dang /
de de bzhin nyid kyi 'jug pa'i tshul du brtags pa la sogs pa rnam pa thams cad du yang yul gyi dngos por nye bar mi 'gyur ba'i phyir dmigs pa nyid du mi rigs te /
de ltar yang 'phags pa blo gros rgya mtshos zhus pa'i mdo las /
bcom ldan 'das kyis byang chub sems dpa' thams cad la dam pa'i chos yongs su gzung bar bka' stsal pa dang /
byang chub sems dpa' gzhan thams cad kyis bdag cag gis dam pa'i chos yongs su gzung ngo zhes gsol ba'i tshe /
'jam dpal gzhon nur gyur pas gsol pa /
bcom ldan 'das 'di lta ste byang chub sems dpa' 'di dag bdag cag gis dam pa'i chos yongs su gzung ngo zhes mchi ba 'di ni log par smra ba lags te /
de ci'i slad du zhe na /
bcom ldan 'das mngon par rdzogs par sangs rgyas pas gang yongs su gzung bar bgyi ba'i chos bka' stsal pa de lta bu 'ga' yang ma mchis pa'i slad du ste /
bcom ldan 'das de'i slad du bdag ni dam pa'i chos yongs su gzung bas yongs su 'dzin par mi bgyid do / /
bcom ldan 'das kyis bka' stsal pa /
'jam dpal legs so legs so / /
byang chub kyi snying po la 'dug nas ji yang ma thob pa kho nar langs so zhes gsungs pa yin no / /
dmigs pa med pa bstan pa de nyid kyi khungs bstan pa'i phyir bcom ldan 'das la 'jam dpal gzhon nur gyur pas / /
sangs rgyas nam mkha'i mtshan nyid de / /
nam mkha' la yang mtshan nyid med / /
mtshan gzhi mtshan nyid nges grol ba / /
dmigs med khyod la phyag 'tshal lo / /
zhes bya ba la sogs pas bstod pa mdzad do zhes bya ba smras te /
'phags pa sangs rgyas thams cad kyi yul la 'jug pa ye shes snang ba'i rgyan ces bya ba'i mdo las de skad gsungs so / /
da 'di man chad ni de ltar dmigs pa med pa'i tshul gyis mi gnas pa'i lam bsgom pa /
bstan pa 'di la gzhan dag log par sgrub pa'i dogs pa bsal ba /
rigs pa dang /
lung gzhan gyis sgrub pa bstan par bya ste /
de la ji ste 'di snyam du gal te de bzhin gshegs pas chos kyi dbyings ma dmigs na /
ji ltar de thugs su chud pas sangs rgyas par gyur snyam na zhes bya bas ni dmigs pa la mngon par zhen pa'i rtog ge pa dmigs pa med pa'i de kho na goms pa'i nyams med pa dag 'di snyam du sems na'o / /
de la rig pa dang lung gis dmigs pa med pa'i de kho na bstan pa'i phyir /
chos thams cad rnam pa thams cad du yongs su ma grub pa'i phyir rnam pa thams cad mkhyen pa'i spyod yul ni de kho na zhes bya ba ste /
shes bya dang de kho na dang spyod yul dang ye shes skye ba med pa nyid kyis chos kyi dbyings thugs su chud pas sangs rgyas par 'gyur te /
ji skad du de bzhin gshegs pa rnams kyis byang chub ni mngon par rtogs pa med pas rab tu phye ba'o zhes gsungs pa lta bu'o zhes bya ba smras te /
des ni rnam pa thams cad mkhyen pa'i ye shes kyang de kho na'i yul can ma yin la /
chos rnams kyi de kho na yang dmigs par bya ba'i yul ma yin pa mnyam pa nyid thugs su chud pas rab tu phye ba ni sangs rgyas bcom ldan 'das yin no zhes bstan to / /
rnal 'byor spyod pa pa dag gis brtags pa'i yang dag pa'i ye shes dang /
de bzhin nyid dgag pa bstan pa'i phyir /
de bzhin nyid la dmigs pa'i ye shes ni don dam pa'i spyod yul can yin par mi rigs te /
'dus byas yin pa'i phyir /
dper na mig gi rnam par shes pa bzhin no zhes bya ba smras te /
des ni rnal 'byor spyod pa pa dag gis brtags pa'i yang dag pa'i ye shes dmigs pa can ni don dam par shes pa ma yin par bsgrub pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mig gi rnam par shes pa ni 'dus byas yin pa'i phyir don dam pa'i spyod yul can yin par mi rigs pa de bzhin du rnal 'byor spyod pa pa dag gis brtags pa de bzhin nyid la dmigs pa'i ye shes kyang 'dus byas yin pa'i phyir don dam pa'i spyod yul can yin par mi rigs so / /
de bzhin du de'i dmigs par bya ba de bzhin nyid kyang slu ba'i chos can yin zhing de kho na ma yin te /
dmigs par bya ba yin pa'i phyir /
dper na gzugs bzhin no zhes bya bas ni rnal 'byor spyod pa pa dag gis brtags pa'i de bzhin nyid kyi dmigs par bya ba ni slu ba'i chos can yin zhing de kho na ma yin par bsgrub pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs ni dmigs par bya ba yin pa'i phyir slu ba'i chos can yin zhing de kho na ma yin pa de bzhin du yang dag pa'i ye shes de'i dmigs par bya ba de bzhin nyid kyang dmigs par bya ba yin pa'i phyir slu ba'i chos can yin zhing de kho na ma yin no / /
ji ste mdo sde las don dam pa ni brtag par mi nus pa dang /
rtog ge'i spyod pa ma yin par bstan pa'i phyir rjes su dpag pas bstan par bya ba ma yin no zhe na zhes bya ba ni /
pha rol po dbu ma pa'i rjes su dpag pa snga ma gnyis kyis yang dag pa'i ye shes dang de bzhin nyid dgag pa bstan pa de la phyir zlog pa'i tshig yin no / /
de'i lan du 'grel pa byed pa nyid kyis /
lung dang mthun pa'i rjes su dpag pa'i stobs nyid kyis rnam par rtog pa thams cad bkag pas rnam par mi rtog pa'i ye shes 'grub pa'i phyir don dam pa ni rjes su dpag pa'i yul ma yin yang de gtso bo ma yin pa ma yin te /
yang dag pa dang yang dag pa ma yin pa brtag pa'i sgrub pa gzhan med pa'i phyir de ni rigs pa ma yin no zhes bya ba smras te /
'o bu cag gnyi ga lung la brten par 'dra yang khyed la ni lung dang mthun pa'i rjes su dpag pa med pas don dam par ston par yang mi nus kyi /
kho bo la ni lung dang mthun pa'i rjes su dpag pa yod pas de'i stobs nyid kyis rnam par rtog pa thams cad bkag pas rnam par mi rtog pa'i ye shes don dam pa pa yang 'grub bo / /
de grub pa'i phyir don dam pa de ni rtog ge pa'i rjes su dpag pa'i yul ma yin yang rjes su dpag pa de gtso bo ma yin pa ma yin te /
tha snyad kyi sgo nas yang dag pa dang yang dag pa ma yin pa'i brtag pa'i bsgrub pa ni rjes su dpag pa'i gsal ba dang /
de kho na ma gtogs par gzhan med pa'i phyir rjes su dpag pas kyang bstan dgos pas khyod kyi glan ka de ni rigs pa ma yin no / /
dpyad pa rgyas par ni dbu ma'i snying po 'di kho na la 'jug pa'i skabs nas rnal 'byor spyod pa pa dag dang lhan cig byed par 'gyur ro zhes bya ba ni theg pa chen po dbu ma pa'i gzhung bstan pa dang /
rnam par shes pa tsam du smra ba dag gi gzhung mi 'thad par dpyad pa rgyas par ni /
slob dpon legs ldan byed nyid kyis dbu ma'i rtsa ba'i tshig le'ur byas pa dbu ma'i snying po'i 'grel pa rtog ge 'bar ba zhes bya ba'i nang nas rnal 'byor spyod pa pa'i de kho na la 'jug pa zhes bya ba'i skabs nas ston par 'gyur ro zhes bya bar yang sbyar ro / /
zhar la bshad pas chog ste /
'di ni mngon par brtson pa rnams rang gi sde pa dag dang lhan cig rigs pa dang rigs pa ma yin pa rtogs pa'i phyogs tsam zhig bstan pa yin no zhes bya ba ni zhar la bshad pa'i mjug bsdu ba yin no / /
de la 'dir rab tu byed pa'i don ni pha rol po dag gis rab tu byed pa'i dang por bsgrub pa smras pa'i skyon brjod pas mya ngan las 'das pa ngo bo nyid med pa nyid du bstan pa yin no zhes bya ba ni mjug bsdu ba dang tshad ma'i 'bras bu yin te /
mya ngan las 'das pa brtag pa'i rab tu byed pa nyi shu lnga pa'i skabs 'dir rab tu byed pa'i don tshad ma'i 'bras bu blta ba ni pha rol po dag gis rab tu byed pa 'di'i dang por /
gal te 'di dag kun stong na / /
'byung ba med cing 'jig pa med / /
gang zhig spang dang 'gag pa las / /
mya ngan 'da' bar 'gyur bar 'dod / /
ces bya bas ngo bo nyid med pa nyid du smra ba rnams la ni gang ngo bo nyid med pa de las mya ngan las 'das pa 'thob pa med de /
'byung ba dang 'jig pa med pa'i phyir dper na mo gsham gyi bu bzhin no zhes bya ba dang /
gal te 'du byed 'di dag mya ngan las 'da' bar 'gyur bar 'dod na ni 'du byed de dag don dam par ngo bo nyid yod pa kho nar shes par bya ste /
nyon mongs pa spang ba dang /
ming dang gzugs 'gags pas mya ngan las 'das pa 'thob pa'i phyir ro / /
rnga mo la sogs pa'i rwa yod pa ma yin pa dag la ni de dag med do zhes sgrub pa smras pa'i skyon /
gal te 'di kun mi stong na / /
'byung ba med cing 'jig pa med / /
gang zhig spang dang 'gag pa las / /
mya ngan 'da' bar 'gyur bar 'dod / /
ces bya ba la sogs pa brjod pas mya ngan las 'das pa ngo bo nyid med pa nyid du bstan pa yin no / /
mya ngan las 'das pa ngo bo nyid med pa nyid du bstan pa la /
yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir /
theg pa chen po'i mdo sde mtha' dag las / /
mya ngan 'das med mya ngan 'das / /
'jig rten mgon po bstan pa mdzad / /
nam mkha' mdud pa bor byas pa / /
nam mkha' nyid kyis bkrol ba bzhin / /
zhes bya ba gsungs pa dag grub pa yin te /
dper na bzo mkhan skud pa ring pos 'drubs kyi las byed pa'i skud pa de /
nam mkha' la 'jur mdud 'cha' ba nam mkha' nyid las 'grol ba de bzhin du bcom ldan 'das mngon par rdzogs par sangs rgyas pas kyang mya ngan las 'das pa la sogs pa dngos po yod pa ma yin pa dag kun rdzob kyi tha snyad du yod par bstan pa mdzad cing /
de dag nyid don dam par ngo bo nyid med par yang bstan pa mdzad de /
ji skad du /
'di la bsal bya cung zad med / /
bstan par bya ba'ang ci yang med / /
yang dag nyid du yang dag lta / /
yang dag mthong na rnam par grol / /
zhes bshad pa lta bu'o / /
de bzhin du /
'phags pa tshangs pas zhus pa'i mdo las /
bcom ldan 'das gang dag chos 'ga' zhig skye ba'am 'gag par 'tshal ba de dag las sangs rgyas 'byung ba ma mchis so / /
bcom ldan 'das gang dag mya ngan las 'das pa dngos po las yongs su tshol bar bgyid pa de dag la 'khor ba las yang dag par 'da' ba ma mchis so / /
de ci'i slad du zhe na /
bcom ldan 'das mtshan ma thams cad rab tu zhi ba dang /
g.yo ba thams cad nye bar zhi ba gang lags pa de mya ngan las 'das pa lags pa'i slad du'o / /
bcom ldan 'das mi gti mug can gang dag mya ngan las 'das pa dngos po las yongs su tshol bar bgyid pa de dag ni legs par gsungs pa'i chos 'dul ba 'di la rab tu byung nas mu stegs can gyi lta bar ltung ba lags te /
bcom ldan 'das gang dag chos thams cad gtan yongs su mya ngan las 'das pa dag 'di lta ste dper bgyi na /
til dag las til mar dang 'o ma dag las mar bzhin du mya ngan las 'das pa yongs su tshol bar bgyid pa de dag ni mu stegs can lhag pa'i nga rgyal can lags par bdag smra'o / /
bcom ldan 'das rnal 'byor spyod pa pa dag yang dag par zhugs pa ni chos 'ga' yang skye ba'am 'gags par mi bgyid cing chos 'ga' yang thob par mi 'tshal /
mngon par rtogs par mi 'tshal lo zhes bya ba la sogs pa gsungs pa dag kyang grub pa yin te /
de'i don ni gang zag lhag pa'i nga rgyal can gang dag chos rnams skye ba dang 'gag pa rtog pa dang /
mya ngan las 'das pa dngos po las yongs su tshol zhing /
chos thams cad gtan yongs su mya ngan las 'das pa dag la dper na til dang /
'o ma'i dngos po las til mar dang /
mar gyi dngos po tshol ba'i tshul du sems can gyi rgyud kyi dngos po las nyon mongs pa la sogs pa'i dri ma bsal bas de bzhin nyid dngos por gyur pa 'thob par 'dod pa de dag ni log pas spong bar zhugs pa ste /
de dag la sangs rgyas 'byung ba dang /
'khor ba las 'da' ba dang /
mya ngan las 'da' ba 'thob pa yang med de /
mi gti mug can de dag ni legs par gsungs pa'i chos 'dul ba 'di la rab tu byung bar snang yang mu stegs can gyi lta bar lhung ba yin no / /
rnal 'byor spyod pa pa yang dag par zhugs pa gang dag chos thams cad mnyam pa nyid du lta zhing chos 'ga' yang skye ba'am 'gag pa'am /
'thob pa'am mngon par rtogs par mi 'dod pa de dag ni mi gnas pa'i mya ngan las 'das pa'i dbyings su zhugs pa yin par bstan to / /
de bzhin du shes rab kyi pha rol tu phyin pa las /
rab 'byor mya ngan las 'das pa yang sgyu ma lta bu dang /
rmi lam lta bu'o zhes rgya cher gsungs pa dang /
de bzhin du 'phags pa byang chub kyi sde snod kyi mdo las /
shA ri'i bu gang dag mya ngan las 'das pa dngos po las yongs su tshol bar byed pa de dag ni 'khrug glong ba yin te /
nga yang de dag gi ston pa ma yin la /
de dag kyang nga'i nyan thos ma yin no zhes bya ba la sogs pa dang /
de bzhin du 'phags pa lang kar gshegs pa'i mdo las /
blo yis rnam par gzhigs na ni / /
brtags pa med cing gzhan dbang med / /
grub pa'i dngos po yod min na / /
ji ltar blos ni rnam par brtag /
dngos nyid med cing rnam rig med / /
kun gzhi yod pa ma yin te / /
byis pa ngan rtog ro 'dra bas / /
de dag rnam par brtags par gyur / /
ces bya ba la sogs pa gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni mya ngan las 'das pa ngo bo nyid med pa nyid bstan pa'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las mya ngan las 'das pa brtag pa zhes bya ba ste rab tu byed pa nyi shu lnga rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni de bzhin du stong pa nyid kyis mi mthun pa'i phyogs kyi khyad par dgag pas tha snyad pa'i rten cing 'brel par 'byung ba bstan pa'i don gyi dbang gis rab tu byed pa nyi shu drug pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang /
gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po thams cad skye ba med par dam bca' ba mdzad pas 'dir yang sngar bstan bcos mdzad pas ji ltar dam bcas pa de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni sngar bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du bsgrub pa'i phyogs snga ma nye bar gzhag pa 'og nas 'di skad ces khyod kyis rab tu byed pa 'das ma thag par /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa ni bcom ldan 'das kyis rten cing 'brel par 'byung ba mu stegs byed kyi ri dwags kyi tshogs thams cad 'byer bar byed pa lta ba ngan pa'i skyon nye bar zhi bar byed pa bka' stsal pa de thugs su chud pas bcom ldan 'das 'jig rten na sangs rgyas zhes bya bar snyan par grags pa de'i phyir khyed kyis sun dbyung bar 'dod pas /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa yin pas /
de la khas blangs pas gnod par 'gyur ro zhes 'byung ba yin no / /
de dgag pas zhes bya ba ni de dgag pa'i dbang du byas nas rab tu byed pa nyi shu drug pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
tha snyad pa'i rten cing 'brel par 'byung ba bstan pa'i don gyi dbang gis rab tu byed pa nyi shu drug pa brtsam mo zhes bya ba smras te /
srid pa'i yan lag bcu gnyis brtag pa'i rab tu byed pa nyi shu drug pa'i gzhung 'og nas 'byung ba 'di'i don ni tha snyad rten cing 'brel par 'byung ba bstan pa yin pas de'i dbang du byas nas de skad ces smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
tha snyad pa'i rten cing 'brel par 'byung ba bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam par ni 'bras bu de 'thob pas de'i phyir 'grel pa byed pas rab tu byed pa'i 'tshams sbyar ba'i skabs 'di thabs dang thabs las byung ba'i 'bras bu dang po kho nar bstan te / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa khyod kyis rab tu byed pa 'das ma thag par /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa ni bcom ldan 'das kyis rten cing 'brel par 'byung ba mu stegs byed kyi ri dwags kyi tshogs thams cad 'byer bar byed pa /
lta ba ngan pa'i skyon nye bar zhi bar byed pa bka' stsal pa de thugs chud pas /
bcom ldan 'das 'jig rten na sangs rgyas zhes bya bar snyan par grags pa de'i phyir khyed kyis de sun dbyung bar 'dod pas /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa yin pas /
de la khas blangs pas gnod par 'gyur ro zhes bya ba smras te /
des ni pha rol po dag na re /
bcom ldan 'das kyis rten cing 'brel par 'byung ba mu stegs byed kyis ri dwags kyi tshogs thams cad 'byer bar byed pa /
lta ba ngan pa'i skyon nye bar zhi bar byed pa bka' stsal pa de thugs su chud pas bcom ldan 'das 'jig rten na sangs rgyas zhes bya ba snyan par grags pa yod la /
khyed dbu ma pas ni de sun dbyung bar 'dod pas /
sangs rgyas kyis ni gang du yang /
su la'ang chos 'ga' ma bstan to / /
zhes smras pas khyed kyi tshig de la khas blangs pas gnod par 'gyur ro zhes zer ba'i phyogs snga ma bstan to / /
da ni stong pa nyid kyi mi mthun pa'i phyogs kyi khyad par de dgag pas tha snyad pa'i rten cing 'brel par 'byung ba bstan pa'i phyir de skad ces zer ba'i lan du 'dir 'grel pa byed pa nyid kyis /
de'i phyir bshad pa /
ma rig bsgribs pas yang srid phyir / /
'du byed rnam pa gsum po dag /
mngon par 'du byed gang yin pa'i / /
las de dag gis 'gro bar 'gro / /
zhes bya ba la sogs pa ste zhes bya ba smras te /
'dir spyi'i don ni kho bo cag dbu ma pas don dam par /
dmigs pa thams cad nyer zhi zhing / /
spros pa nyer zhi zhi ba ste / /
zhes gsungs pa'i dbang du byas nas / /
sangs rgyas kyis ni gang du yang / /
su la'ang chos 'ga' ma bstan to / /
zhes smras kyi /
kun rdzob tu bcom ldan 'das kyis rten cing 'brel par 'byung ba mu stegs byed kyis ri dgas kyi tshogs thams cad 'byer bar byed pa lta ba ngan pa'i skyon nye bar zhi bar byed pa bka' stsal pa de thugs su chud pas bcom ldan 'das 'jig rten na sangs rgyas zhes bya bar snyan par grags pa de yod par khas blangs pas kho bo cag gi tshig snga ma de la khas blangs pas gnod par mi 'gyur te /
de'i phyir da 'dir tha snyad pa'i rten cing 'brel par 'byung ba'i yan lag bcu gnyis po dag gi ngo bo nyid dang go rims dang mtshams sbyar ba la sogs pa rgya cher bstan par bya'o zhes bya bar sbyar ro / /
da ni tshig le'ur byas pa dang po des ma rig pa'i rkyen gyis 'du byed rnams zhes bstan pa de'i ngo bo nyid dang go rims dang /
mtshams sbyar ba la sogs pa bstan par bya ste /
de la ma rig pa zhes bya ba ni rig pa'i mi mthun pa'i phyogs su gyur pa'i chos sam /
rten cing 'brel par 'byung ba'i yan lag bcu gnyis po bdag med pa /
g.yo ba med pa /
skad cig ma dag mi shes pa'i phyir ma rig pa'o zhes bya bas ni ma rig pa'i ngo bo nyid bstan to / /
des bsgribs pas zhes bya ba ni khebs pas so zhes bya bas ni ma rig pas bsgribs pa'i gang zag bstan te /
des 'du byed rnams mngon par 'du byed do zhes bya bar go rims dang mtshams sbyar ro / /
'dir ma rig pas bsgribs pa kho nas 'du byed rnams mngon par 'du byed kyi ma bsgribs pas ni mi byed do zhes nges par gzung bar bya'o zhes bya bas ni /
bsgribs pa kho nas zhes bya bar tshig sbyar ba bstan to / /
ma rig pas bsgribs pas 'du byed rnams kho na zhes ni nges par gzung bar mi bya ste /
rnam par shes pa la sogs pa yan lag lhag ma rnams la yang rgyu de yod pa'i phyir ro zhes bya ba ni 'du byed rnams kho na zhes bya bar tshig mi sbyar ba bstan to / /
ma rig pa kho nas bsgribs pas zhes kyang nges par gzung bar mi bya ste /
de las gzhan pa'i nyon mongs pa rnams kyang yod pa'i phyir zhes bya bas ni /
ma rig pa kho nas zhes bya bar tshig mi sbyar ba bstan to / /
'dir gal te gzhan dag na re 'du byed rnams la rgyu ma rig pa las gzhan pa'i nyon mongs pa rnams kyang yod na /
ci'i phyir ma rig pa 'ba' zhig gzung zhes zer ba'i lan du /
'du byed rnams kyi rgyu nyid ni 'dod chags la sogs pa nyon mongs pa rnams kyang yin na /
ma rig pa gzung ba ni gtso bo nyid yin pa'i phyir te /
dper na rgyal po rgyal ba dang /
dung gi ma 'gro ba bzhin no zhes bya ba smras te /
dper na rgyal po dpung dang bcas pa gzhan gyi yul 'khor las rgyal ba la 'khor dpung rnams kyang yod mod kyi rgyal po gtso bo nyid yin pa'i phyir rgyal po rgyal lo zhes bya ba dang /
srog chags dung zhes bya ba ma smad rnams mtsho la rkyal ba na ma mos thog drangs pa la bu rnams phyir brgyud du phreng ba thabs su 'gro ba na thams cad 'gro ba yin yang ma gtso bo nyid yin pa'i phyir dung gi ma 'gro'o zhes bya ba de bzhin du 'du byed rnams kyi rgyu 'dod chags la sogs pa nyon mongs pa gzhan yang yin mod kyi /
ma rig pa gtso bo nyid yin pa'i phyir ma rig pa'i rkyen gyis 'du byed rnams zhes smos so / /
ji ste yang la la 'di snyam du mi dge ba'i 'du byed rnams ma rig pa'i rgyu las byung ngo zhes bya ba de ni gti mug mi dge ba'i phyir rigs na /
dge ba'i 'du byed rnams ji ltar snyam na zhes bya ba ni gzhan dag de snyam du dogs pa'i tshig yin no / /
de'i lan du /
ma rig pa dang bcas pa'i lha'i pho brang na lha mo dang rtse ba'i bde ba nyams su myong bar 'dod pas dge ba spyod pa bzhin du ma rig pa yang brgyud pas rgyu nyid yin pa'i phyir dang /
'khor ba ni don dam pa'i mi dge ba yin pas der gtogs pa'i dge ba yang mi dge ba yin pa'i phyir ma rig pa ni de mngon par 'du byed pa'i rgyu nyid yin pa'i phyir skyon med do zhes bya ba smras te /
dge ba'i 'du byed de dag mngon par 'du byed pa'i rgyu ma rig pa yin pa'i phyir ro / /
yang srid ces bya ba ni yod pa rgyu dang 'bras bu'i rgyun 'brel pas yang srid par 'gyur ba ste /
yang skye ba zhes bya ba'i tha tshig go zhes bya bas ni phung po lnga yod pa rang gi rgyu dang 'bras bu'i rgyun 'brel pas 'gro ba rgyud lnga yang srid par 'gyur ba ni yang srid ces bya ste /
yang skye ba'i tha tshig go zhes bya bar bstan to / /
yang srid pa'i phyir zhes bya ba ni yang srid pa'i don du'o zhes bya bas ni /
de'i don du 'du byed rnam pa gsum po dag mngon par 'du byed pa zhes bya bar tshig sbyar ro / /
'du byed ces bya ba ni 'du byed rnams mngon par 'du byed pa'o zhes bya bas ni 'du byed kyi ngo bo nyid bstan to / /
rnam pa gsum po dag ces bya ba ni bsod nams dang /
bsod nams ma yin pa dang /
mi g.yo ba'i bye brag gis sam /
lus dang /
ngag dang /
yid kyi 'du byed kyi bye brag gis so zhes bya bas ni grangs kyis mtshon pa'i don bstan to / /
mngon par 'du byed gang yin pa'i zhes bya ba ni bsod nams la sogs pa chung ngu dang /
'bring dang /
chen po'i bye brag dag go zhes bya bas ni gsum po dag la chung ngu la sogs pa'i bye brag gis rnam pa dgur dbye ba bstan to / /
las de dag gis 'gro bar 'gro / /
zhes bya ba ni bsod nams su nye bar 'gro ba dang /
bsod nams ma yin par nye bar 'gro ba dang /
mi g.yo bar nye bar 'gro ba'i 'gro bar ro zhes bya bas ni /
bsod nams dang /
bsod nams ma yin pa dang /
mi g.yo bar nye bar 'gro ba'i las de dag gis go rims bzhin du bsod nams dang bsod nams ma yin pa dang mi g.yo bar nye bar 'gro ba'i 'gro bar 'gro'o zhes bstan to / /
re zhig de dag gis ni ma rig pa'i rkyen gyis 'du byed rnams mngon par 'du byed la 'du byed kyis 'gro ba rnams su 'gro ba bstan to / /
da ni 'du byed kyis ji ltar 'gro ba rnams su 'gro zhe na /
'du byed kyi rkyen gyis rnam par shes pa zhes bya ba bstan pa'i phyir /
'du byed rkyen can rnam par shes / /
'gro ba rnams su 'jug par 'gyur / /
zhes bya ba la zhes bya ba smras te /
'dis kyang 'du byed kyi rkyen gyis rnam par shes pa zhes bya ba'i ngo bo nyid dang /
go rims dang /
mtshams sbyar ba la sogs pa ston te /
'du byed kyi rkyen can gyi rnam par shes pa 'gro ba'i skye gnas rnams su nying mtshams sbyor bar 'gyur ro zhes bya bar sbyar ro / /
'du byed rkyen can zhes bya ba ni gang la 'du byed kyi rkyen yod pa de ni 'du byed kyi rkyen can de rnam par shes pa'o zhes bya bas ni 'du byed kyi rkyen gyis rnam par shes pa zhes bya ba'i sgra ni 'du byed kyi rkyen can gyi rnam par shes pa zhes bya ba'i don yin par bstan to / /
rnam par shes pa zhes bya ba ni dngos po so sor rnam par rig pa'o zhes bya bas ni rnam par shes pa'i ngo bo nyid bstan to / /
'gro ba rnams su zhes bya ba ni lha la sogs pa'i rigs su 'gro ba'i 'gro ba rnams su'o zhes bya bas ni 'gro ba rgyud drug po dag bstan to / /
'jug par 'gyur zhes bya ba ni skye bar 'gyur ba'o zhes bya bas ni 'du byed kyi rkyen can gyi rnam par shes pa 'gro ba rnams su 'jug cing nying mtshams sbyor ro zhes bya bar go rims dang mtshams sbyor ro / /
'dir ni 'du byed kyi rkyen can gyi rnam par shes pa kho na 'jug par 'gyur ro zhes kyang nges par gzung bar mi bya la zhes bya bas ni /
'du byed kyi rkyen can gyi rnam par shes pa kho na zhes bya bar tshig mi sbyor ba bstan to / /
'du byed kyi rkyen can kho na'i rnam par shes pa 'jug par mi 'gyur ro zhes kyang nges par gzung bar mi bya zhes bya bas ni 'du byed kyi rkyen can kho na'i rnam par shes pa zhes bya bar tshig mi sbyor ba bstan to / /
'du byed kho na'i rkyen can gyi rnam par shes pa 'jug par 'gyur ro zhes kyang nges par gzung bar mi bya ste zhes bya bas ni 'du byed kho na'i rkyen can gyi rnam par shes pa zhes bya bar tshig mi sbyar ba bstan to / /
rnam pa de gsum ltar nges par gzung bar mi bya ba'i dgos pa bstan pa'i phyir /
sems las byung ba rnams kyang 'jug par 'gyur ba'i phyir dang /
dgra bcom pa la 'du byed yod kyang yang srid par nying mtshams mi sbyor ba'i phyir dang /
sred pa la sogs pa dag gi rkyen yang yod pa'i phyir ro zhes nges par mi gzung ba'i dgos pa go rims bzhin du brjod par bya'o zhes bya ba smras so / /
'o na ji ltar nges par gzung bar bya zhe na /
'du byed kyi rkyen can gyis rnam par shes pa sems las byung ba rnams dang bcas pa dgra bcom pa'i rgyud du ma gtogs pa sred pa la sogs pa dag gi rkyen dang yang ldan pa 'gro ba'i skye gnas rnams su nying mtshams sbyor bar 'gyur ro zhes bya bar sbyar ro / /
'dir slob dpon rnams kyi blo gros tha dad par 'gyur te /
kha cig na re bar ma do'i srid pa zhes bya ba'i ming dang gzugs kyi rgyun gyis 'gro ba'i yul 'thob po zhes zer ro / /
gzhan dag na re rnam par shes pa 'du byed kyi rkyen can 'gro bar skye ba nyid kyis 'gro ba 'thob bo zhes zer ro zhes bya ba ni /
'dir rnam par shes pa 'du byed kyi rkyen can 'gro ba'i skye gnas rnams su nying mtshams sbyor bar 'gyur ro zhes bya ba la /
'phags pa thams cad yod par smra ba la sogs pa'i slob dpon rnams ni bar ma do'i srid pa zhes bya ba'i ming dang gzugs kyi rgyun gyis 'gro ba'i yul 'thob po zhes zer te /
gzugs can gyi khams nas shi 'phos nas /
gzugs can gyi khams nyid dang /
gzugs med pa'i khams su skyes pa'i srid pa dag gi bar na bar ma do'i srid pa zhes bya ba'i ming dang gzugs kyi rgyun yod pas 'chi ba'i srid pa nas bar ma do'i srid pa dang /
skye ba'i srid par mar me'i rgyun bzhin du rgyun 'brel par 'gro la /
gzugs med pa'i khams nas shi 'phos nas gzugs med pa'i khams nyid dang /
gzugs can gyi khams nas gzugs med du skyes pa'i srid pa dag gi bar na ni bar ma do'i srid pa zhes bya ba'i rgyun med par 'dod do / /
dge 'dun phal chen sde la sogs pa'i slob dpon rnams ni rnam par shes pa 'du byed kyi rkyen can 'gro bar skye ba nyid kyis 'gro ba 'thob po zhes zer te /
ji ltar gzugs med pa'i khams nas shi 'phos nas gzugs med pa'i khams nyid dang gzugs can gyi khams su skye ba'i srid pa dag gi bar na bar ma do'i srid pa med pa de bzhin du gzugs can gyi khams nas shi 'phos nas gzugs can gyi khams nyid dang /
gzugs med pa'i khams su skye ba'i srid pa dag gi bar na yang bar ma do'i srid pa zhes bya ba'i ming dang gzugs kyi rgyun med de /
'chi ba'i srid pa nas skye ba'i srid par srog chags pad pa'i 'gros bzhin du thod rgal du 'gro bar 'dod do / /
de la snga ma dag na re sems can gzugs can gang du 'gag pa rnams kyi gzugs kyi rgyun skye ba ni rgyun chags su yul gzhan du skye bas yul gzhan du 'thob par 'dod de /
gzugs can yin na 'gro ba'i rgyun rjes su 'jug pa'i phyir dper na mar me bzhin no zhes bya ba ni 'phags pa thams cad yod par smra ba la sogs pa'i slob dpon rnams kyi bar ma do'i srid pa yod par bsgrub pa'i rjes su dpag pa yin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mar me ni gzugs can yin na 'gro ba'i rgyun rjes su 'jug pa'i phyir rgyun chags su yul gzhan du skye bas yul gzhan 'thob par 'dod pa de bzhin du /
sems can gzugs can gang du 'gag pa rnams kyi gzugs kyi rgyun skye ba yang gzugs can yin na /
'gro ba'i rgyun rjes su 'jug pa'i phyir rgyun chags su yul gzhan du skye bas yul gzhan 'thob par 'dod pas /
de'i phyir gzugs med pa'i khams nas shi 'phos nas gzugs med pa'i khams nyid dang gzugs can gyi khams su skye ba'i 'chi 'pho ba dang /
skye ba'i srid pa dag gi bar na ni bar ma do'i srid pa zhes bya ba'i ming dang gzugs kyi rgyun med la /
gzugs can gyi khams nas shi 'phos nas gzugs can gyi khams nyid dang gzugs med pa'i khams su skye ba'i shi 'phos pa dang skye ba'i srid pa dag gi bar na ni bar ma do'i srid pa zhes bya ba'i ming dang gzugs kyi rgyun yod do / /
yang na gzugs la brten pa'i ming dang gzugs kyi rgyun gyis 'chi ba'i yul nas 'gro ba'i yul gzhan du skye ba'i phyir /
dper na gson po'i gnas skabs bzhin no zhes zer ro zhes bya ba ni 'phags pa thams cad yod par smra ba la sogs pa'i slob dpon rnams kyi bar ma do'i srid pa yod par dam bcas pa'i phyogs de nyid kyi sgrub pa'i chos dang /
dpe gzhan yin te /
dper na gson po'i gnas skabs ni gzugs la brten pa'i ming dang gzugs kyi rgyun gyis 'chi ba'i yul nas 'gro ba'i yul gzhan du skye ba'i phyir /
rgyun chags su yul gzhan du skye bas yul gzhan 'thob par 'dod pa de bzhin du /
sems can gzugs can gang du 'gag pa rnams kyi gzugs can gyi rgyun skye ba yang gzugs la brten pa'i ming dang gzugs kyi rgyun gyis 'chi ba'i yul nas 'gro ba'i yul gzhan du skye ba'i phyir rgyun chags su yul gzhan du skye bas yul gzhan du 'thob par 'dod pas de'i phyir gzugs can gyi khams nas shi 'phos nas gzugs can gyi khams nyid dang /
gzugs med pa'i khams su skye ba la bar ma do'i srid pa yod do zhes zer ro / /
phyi ma pa dag na re gzugs can gyi khams su 'chi ba dang /
skye ba'i srid pa dag ni srid pa gzhan gyis bar du ma chod de /
zag pa dang bcas pa'i phyir dper na gzugs med par 'chi ba dang /
skye ba'i srid pa dag bzhin no zhes bya ba ni dge 'dun phal chen sde la sogs pa'i slob dpon rnams kyi bar ma do'i srid pa med par bsgrub pa'i rjes su dpag pa yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gzugs med pa nas shi 'phos nas gzugs med pa dang /
gzugs can du skye ba'i srid pa dag ni zag pa dang bcas pa'i phyir srid pa gzhan gyis bar du ma chod pa de bzhin du gzugs can gyi khams nas 'chi ba gzugs can dang /
gzugs med par skye ba'i srid pa dag kyang zag pa dang bcas pa'i phyir /
srid pa gzhan gyis bar du ma chod pas de'i phyir ji ltar gzugs med pa nas shi 'phos nas /
gzugs med pa nyid dang /
gzugs can gyi khams su skye ba la bar ma do'i srid pa med pa de bzhin du /
gzugs can gyi khams nas shi 'phos nas gzugs can gyi khams nyid dang /
gzugs med pa'i khams su skye ba dag la yang bar ma do'i srid pa med do zhes zer te /
des ni srid pa gzhan gyis bar du ma chod pas bar ma do'i srid pa med par bstan to / /
yang na lus can rnams kyi 'chi ba'i srid pa'i mjug thogs su lus gang skye ba de ni bar ma do'i srid pa'i lus ma yin te /
rnam par smin pa yin pa'i phyir dang /
sdug bsngal gyi bden par gtogs pa'i phyir dper na nye bar spyod pa'i lus bzhin no zhes bya ba yang dge 'dun phal chen sde la sogs pa'i slob dpon rnams kyi bar ma do'i srid pa med par sgrub pa'i rjes su dpag pa gzhan yin te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na da ltar nye bar spyod pa'i lus ni rnam par smin pa yin pa'i phyir dang /
sdug bsngal gyi bden par gtogs pa'i phyir bar ma do'i srid pa'i lus ma yin pa de bzhin du lus can rnams kyi 'chi ba'i srid pa'i mjug thogs su lus gang skye ba de yang rnam par smin pa yin pa'i phyir dang /
sdug bsngal gyi bden par gtogs pa'i phyir dang bar ma do'i srid pa'i lus ma yin pas de'i phyir yang bar ma do'i srid pa zhes bya ba med do zhes zer te /
des ni 'chi ba'i srid pa'i mjug thogs su lus gang skye ba de bar ma do'i srid pa'i lus ma yin pas bar ma do'i srid pa med par bstan to / /
gzhan yang yid las byung ba'i lus yul gzhan 'thob pas 'gro ba'i rgyun rjes su 'jug pa'i phyir des gtan tshigs ma nges pa'i phyir bar ma do'i srid pa mi 'grub ste zhes bya ba ni dge 'dun phal chen sde la sogs pa'i slob dpon rnams kyis /
'phags pa thams cad yod par smra ba la sogs pa'i slob dpon rnams kyi gtan tshigs kyi khyad par 'gro ba'i rgyun rjes su 'jug pa'i phyir zhes bya ba de ma nges pa nyid du sgrub pa'i tshig yin te /
de dag na re 'di na lung las yid las byung ba'i lus gzugs can ma yin pa yul gzhan 'thob pa yang 'gro ba'i rgyun rjes su 'jug par gsungs pa'i phyir des na ci re zhig 'gro ba'i rgyun rjes su 'jug pa'i phyir dper na mar me bzhin du sems can gang du 'gag pa rnams kyi gzugs kyi rgyun skye ba rgyun chags su yul gzhan du skye bas yul gzhan 'thob par 'gyur ram /
'on te 'gro ba'i rgyun rjes su 'jug pa'i phyir dper na yid las byung ba'i lus yul gzhan 'thob pa bzhin du /
sems can gzugs can gang du 'gag pa rnams kyi gzugs kyi rgyun skye ba rgyun chags ma yin par yul gzhan du skye bas yul gzhan 'thob par 'gyur ba ma nges pa'i phyir bar ma do'i srid pa mi 'grub bo / /
de nyid kyi 'thad pa gzhan bstan pa'i phyir /
bar ma do'i srid pa med par yang kha ton dang /
mar me dang /
rgya dang /
me long dang /
skad dang /
me shel dang /
sa bon dang /
skyur dag gis phung po'i nying mtshams sbyor ba mi 'pho bar mkhas pa rnams kyis rtogs par bya'o zhes zer ro zhes bya ba smras te /
'thad pa des kyang bar ma do'i srid pa med par grub po zhes zer ro / /
gzhan ma yin pa na re gzugs can ma yin na 'gro ba'i rgyun rjes su 'jug pa'i phyir zhes gtan tshigs khyad par can yin pa'i phyir snga ma dag la skyon de med do zhes zer ro zhes bya ba ni gzhan ma yin pas rang nyid de slob dpon legs ldan byed nyid na re phyi ma pa dag gis snga ma pa dag la yid las byung ba'i lus yul gzhan 'thob pas 'gro ba'i rgyun rjes su 'jug pa'i phyir nges gtan tshigs ma nges pa'i phyir bar ma do'i srid pa mi 'grub ste zhes gtan tshigs kyi skyon btags pa de snga ma dag gi gtan tshigs de gzugs can yin na 'gro ba'i rgyun rjes su 'jug pa'i phyir dper na mar me bzhin no zhes gtan tshigs khyad par can yin pa'i phyir snga ma pa dag la ma nges pa'i skyon de med do zhes zer ba'i tshig yin te /
des na don gyis go ba las dpag na slob dpon legs ldan byed nyid ni bar ma do'i srid pa yod par 'dod do / /
de dag gis ni 'du byed kyi rkyen gyis rnam par shes pa zhes bya ba bstan to / /
da ni rnam par shes pa'i rkyen gyis ming dang gzugs zhes bya ba bstan pa'i phyir /
rnam par shes pa zhugs gyur na / /
ming dang gzugs ni chags par 'gyur / /
zhes bya ba la zhes bya ba smras te /
'dis kyang rnam par shes pa'i rkyen gyis ming dang gzugs zhes bya ba'i ngo bo nyid dang /
go rims dang /
mtshams sbyar ba la sogs pa ston te /
rnam par shes pa'i rkyen can gyi ming dang gzugs chags par 'gyur ro zhes bya bar sbyar ro / /
ming zhes bya ba ni 'gro ba rnams su gzhol ba'am /
nyon mongs pa rnams kyis gzhol bar bya ste /
phung po gzugs can ma yin pa bzhi po dag go zhes bya bas ni ming gi ngo bo nyid bstan to / /
gzugs zhes bya ba ni gzugs su rung ba ste /
'byung ba chen po bzhi dang rgyur byas pa'i gzugs rnams so zhes bya bas ni gzugs kyi ngo bo nyid bstan te /
de ltar rnam par shes pa'i rkyen can gyi ming dang gzugs 'chags par 'gyur ro zhes go rims dang mtshams sbyar ro / /
'dir yang rnam par shes pa kho na'i rkyen can gyi ming dang gzugs zhes kyang nges par gzung bar mi bya ste /
ma rig pa la sogs pa dag kyang de'i rkyen yin pa'i phyir ro zhes bya bas ni rnam par shes pa kho na'i rkyen can gyi ming dang gzugs zhes bya bar tshig mi sbyar ba bstan to / /
rnam par shes pa'i rkyen can gyi ming dang gzugs kho na zhes kyang nges par gzung bar mi bya ste /
rdzus te skye ba rnams kyi skye mched drug gi rkyen kyang rnam par shes pa yin pa'i phyir dang /
gzugs med pa'i ming gi rkyen kyang rnam par shes pa yin pa'i phyir ro zhes bya bas ni rnam par shes pa'i rkyen can gyi ming dang gzugs kho na zhes bya bar tshig mi sbyar ba bstan to / /
rnam par shes pa'i rkyen kho na'i ming dang gzugs zhes kyang nges par gzung bar mi bya ste /
dgra bcom pa'i tha ma'i sems rkyen ma yin pa'i phyir ro zhes bya bas ni rnam par shes pa'i rkyen can kho na'i ming dang gzugs ces bya bar tshig mi sbyar bar bstan to / /
'o na ji ltar nges par gzung bar bya zhe na /
rnam par shes pa dang ma rig pa la sogs pa'i rkyen can gyi ming dang gzugs dang rdzus te skye ba'i skye mched drug dang /
gzugs su med par skye ba'i ming dgra bcom pa'i rgyud du ma gtogs pa 'chags par 'gyur ro zhes bya bar sbyar te /
de dag gis ni rnam par shes pa'i rkyen gyis ming dang gzugs zhes bya bar bstan to / /
da ni ming dang gzugs kyi rkyen gyis skye mched drug ces bya ba bstan pa'i phyir /
ming dang gzugs ni chags gyur na / /
skye mched drug ni 'byung bar 'gyur / /
zhes bya ba la zhes bya ba smras te /
'dis kyang ming dang gzugs kyi rkyen gyis skye mched drug ces bya ba'i ngo bo nyid dang go rims dang mtshams sbyar ba la sogs pa ston te /
ming dang gzugs kyi rkyen can gyi skye mched drug 'byung bar 'gyur ro zhes bya bar sbyar ro / /
skye mched ces bya ba ni rnam par shes pa skye ba'i sgo mched par byed pa'o zhes bya bas ni /
skye mched kyi ngo bo nyid bstan te /
dbang po drug po rnams kyis rang rang gi rnam par shes pa skye ba'i sgo mched cing rgyas par byed pa'o / /
drug ces bya ba ni nang gi skye mched kyi dbang du byas pa'i phyir te /
de dag ni mig dang /
rna ba dang /
sna dang /
lce dang /
lus dang /
yid ces bya ba dag yin par 'dod do / /
mig gi skye mched ni yul kha dog dang /
gzugs dang ba dang /
mig gi rnam par shes pa'i gnas dang ldan pa'o / /
rna ba la sogs pa lus kyi bar gyi skye mched dag kyang yul sgra la sogs pa dang /
gzugs dang ba dang /
rna ba la sogs pa'i rnam par shes pa dag gi gnas dang ldan pa'o / /
yid kyi skye mched ni rnam par shes pa'i tshogs drug po dag 'gags ma thag pa'o zhes bya bas ni skye mched rnams kyi grangs dang /
so so'i ngo bo nyid dang mtshan nyid bstan te /
de dag 'byung bar 'gyur ro zhes bya ba'i go rims dang mtshams sbyar ro / /
'dir yang ming dang gzugs kho na'i rkyen can gyi skye mched drug ces kyang nges par gzung bar mi bya ste /
'du byed la sogs pa dag kyang de'i rkyen yin pa'i phyir dang /
rdzus te skye ba rnams kyi skye mched drug gi rkyen ming 'ba' zhig kyang yin pa'i phyir ro zhes bya bas ni ming dang gzugs kho na'i rkyen can gyi skye mched drug ces bya bar tshig mi sbyar ba bstan to / /
ming dang gzugs kyi rkyen can gyi skye mched drug kho na zhes kyang nges par gzung bar mi bya ste /
reg pa la sogs pa dag gi rkyen kyang ming dang gzugs yin pa'i phyir ro zhes bya bas ni ming dang gzugs kyi rkyen can gyi skye mched drug kho na zhes bya bar tshig mi sbyar ba bstan to / /
ming dang gzugs kyi rkyen can kho na'i skye mched drug ces kyang nges par gzung bar mi bya ste /
dgra bcom pa'i tha ma'i ming dang gzugs rkyen ma yin pa'i phyir ro zhes bya bas ni ming dang gzugs kyi rkyen can kho na'i skye mched drug ces bya ba'i tshig mi sbyar ba bstan to / /
'o na ji ltar nges par gzung bar bya zhe na /
ming dang gzugs dang 'du byed la sogs pa'i rkyen can gyi skye mched drug dang reg pa la sogs pa dgra bcom pa'i rgyud du ma gtogs pa 'byung bar 'gyur ro zhes bya bar sbyar te /
de dag gis ni ming dang gzugs kyi rkyen gyis skye mched drug ces bya ba bstan to / /
da ni skye mched drug gi rkyen gyis reg pa zhes bya ba bstan pa'i phyir /
skye mched drug la brten nas ni / /
de las reg pa 'byung bar 'gyur / /
zhes bya ba la zhes bya ba smras te /
'dis kyang skye mched drug gi rkyen gyis reg pa zhes bya ba'i ngo bo nyid dang go rims dang /
mtshams sbyar ba la sogs pa ston te /
skye mched drug gi rkyen can gyi reg pa 'byung bar 'gyur ro zhes bya bar sbyar ro / /
brten nas zhes bya ba ni gnas thob nas so zhes bya bas ni reg pa'i gnas so /
de las zhes bya ba ni skye mched drug las so zhes bya ba ni gnas de las so / /
reg pa zhes bya ba ni /
phrad pa ste /
bde ba dang sdug bsngal dang /
sdug bsngal yang ma yin /
bde ba yang ma yin pa myong bar 'gyur ba ste /
mtshan nyid 'og nas ston to zhes bya bas ni /
reg pa'i ngo bo nyid bstan te /
tshor ba'i rgyu zhes bya ba'i tha tshig go / /
mtshan nyid 'og nas ston to zhes bya ba ni reg pa'i mtshan nyid ni 'og nas /
mig dang gzugs dang rnam par shes / /
gsum po 'dus pa gang yin pa / /
de ni reg pa zhes 'byung bas ston to / /
de la reg pa'i rgyu'i mig dang gzugs ni snga nas yod pa yin pas ji ltar skye ba bsgrub mi dgos te /
rnam par shes pa de ji ltar skye ba bstan pa'i phyir /
mig dang gzugs dang dran byed la / /
brten nas skye ba kho na yin / /
zhes bya ba la zhes bya ba smras te /
mig dang gzugs dang dran byed la /
brten nas reg pa'i rgyu'i rnam par shes pa de skye ba kho na yin no zhes bya bar sbyar ro / /
de la mig dang gzugs ni bshad mi dgos pas /
dran byed ces bya ba ni yid la byed pa'o zhes bya ba smras so / /
de ltar mig dang gzugs dang dran byed la brten nas reg pa'i rgyu'i rnam par shes pa skye ba dngos bstan pa'i phyir /
de ltar ming dang gzugs brten nas / /
rnam par shes pa skye bar 'gyur / /
zhes bya ba smras te /
ming zhes bya ba ni dran byed do / /
gzugs zhes bya ba ni mig dang gzugs te / /
de ltar mig dang gzugs dang dran byed la brten nas reg pa'i rgyu'i rnam par shes pa de skye bar 'gyur ro zhes bya bar sbyar ro / /
de ltar mig dang gzugs dang dran byed la brten rnam par shes pa skye bar 'gyur ro zhes bstan pa de srid pa'i yan lag gi mtshams sbyar ba'i gnas skabs gang gi dus dang sbyar zhe na /
de'i phyir 'jug pa'i dus na ste / /
zhes bya ba smras te /
skye mched drug gi rkyen gyis reg pa zhes bya ba 'byung ba'i dus dang sbyar ro / /
de ltar ming dang gzugs brten nas / /
rnam par shes pa skye bar 'gyur / /
zhes bya ba de ji ltar mig dang gzugs dang dran byed la brten nas /
mig gi rnam par shes pa skye ba bzhin du skye mched lhag ma rnams la yang de dang 'dra bar bstan pa'i phyir /
ji ltar mig dang /
gzugs la brten nas gzugs la dmigs pa'i rnam par shes pa skye ba de bzhin du /
rna ba dang /
sgra la brten pa dang /
yid dang chos rnams kyi bar la brten nas yid kyi rnam par shes pa skye bar brjod par bya ste zhes bya ba smras te /
dran byed ni ma smos kyang sngar bstan pa'i tshul gyis thams cad du yang rnam par shes pa skye ba'i rkyen yin par shes par bya'o / /
'o na 'dir /
skye mched drug la brten nas ni / /
de las reg pa 'byung bar 'gyur / /
zhes bya bas reg pa nyid bshad pa'i skabs su reg pa'i ngo bo nyid mi ston par / /
mig dang gzugs dang dran byed la / /
brten nas skye ba kho na yin / /
de ltar ming dang gzugs brten nas / /
rnam par shes pa skye bar 'gyur / /
zhes bya bas /
rnam par shes pa ji ltar skye ba smos pa 'di ji ltar dgos she na /
de'i phyir /
skye mched drug gi 'bras bu skye ba brjod par 'dod pa'i phyir ro zhes bya ba smras te /
reg pa ji ltar skye ba brjod par 'dod pa'i phyir te /
reg pa skye ba'i rkyen ni dbang po dang yul dang rnam par shes pa yin par bstan pa'i phyir ro / /
da ni reg pa'i mtshan nyid dngos bstan pa'i phyir /
'o na reg pa de gang zhe na /
mig dang gzugs dang rnam par shes / /
gsum po 'dus pa gang yin pa / /
de ni reg pa zhes bya ba yin te zhes bya ba smras te /
des ni reg pa'i ngo bo nyid bstan te /
de ltar skye mched drug gi rkyen can gyi reg pa 'byung bar 'gyur ro zhes go rims dang mtshams sbyar ro / /
de nyid bye brag tu bshad pa bstan pa'i phyir /
gsum po zhes bya ba ni dbang po dang yul dang rnam par shes pa rnams so / /
'dus pa zhes bya ba ni gcig tu tshogs pa ste de ni reg pa yin no zhes bya ba smras so / /
mig la sogs pa smos pa ni khyad par bstan pa'i phyir te /
de dag ni dbang gis reg pa brtag sla ba'i phyir ro zhes bya ba ni /
skye mched drug la brten nas ni / /
de las reg pa 'byung bar 'gyur / /
zhes bya bas skye mched drug gi rkyen gyis reg pa zhes bstan pa'i skabs su /
mig dang gzugs dang dran byed la / /
brten nas skye ba kho na yin / /
de ltar ming dang gzugs brten nas / /
rnam par shes pa skye bar 'gyur / /
zhes bya ba'i tshig le'ur byas pa gcig bla thabs su smras pa ni reg pa'i rgyu'i khyad par bstan pa'i phyir te /
spyir skye mched drug gi rkyen gyis reg pa zhes bya ba yin mod kyi /
de'i khyad par ni dbang po dang yul dang yid la byed pa la brten nas rnam par shes pa skye la /
rnam par shes pa skyes pa'i dus na yul dang dbang po dang rnam par shes pa gsum 'dus pa ni reg pa ste /
de ni tshor ba rnam pa gsum myong bar 'gyur ba'i rgyu yin no zhes de dag gi dbang gis reg pa brtag sla ba'i phyir ro / /
de dag gis ni skye mched drug gi rkyen gyis reg pa zhes bya ba bstan to / /
da ni reg pa'i rkyen gyis tshor ba zhes bya ba bstan pa'i phyir /
reg de las /
tshor ba kun du 'byung bar 'gyur / /
zhes bya ba la zhes bya ba smras te /
'dis kyang reg pa'i rkyen gyis tshor ba zhes bya ba'i ngo bo nyid dang go rims dang mtshams sbyar ba la sogs pa ston te /
reg pa'i rkyen can gyi tshor ba kun du 'byung bar 'gyur ro zhes bya bar sbyar ro / /
tshor ba zhes bya ba ni so sor rig pa'i don gyis te rnam pa gsum myong ba'o zhes bya bas ni tshor ba'i ngo bo nyid bstan to / /
kun 'byung bar 'gyur zhes bya ba ni mngon par 'byung bar 'gyur ba ste /
reg pa'i rkyen gyis tshor ba 'byung ngo zhes bya ba'i tha tshig go zhes bya bas ni de ltar reg pa'i rkyen can gyi tshor ba 'byung bar 'gyur ro zhes go rims dang mtshams sbyar ro / /
de dag gis ni reg pa'i rkyen gyis tshor ba zhes bya ba bstan to / /
da ni tshor ba'i rkyen gyis sred pa zhes bya ba bstan pa'i phyir /
tshor ba'i rkyen gyis sred pa ste / /
tshor ba'i don la sred par 'gyur / /
zhes bya ba la zhes bya ba smras te /
'dis kyang tshor ba'i rkyen gyis sred pa zhes bya ba'i ngo bo nyid dang go rims dang mtshams sbyar ba la sogs pa ston te /
tshor ba'i rkyen can gyi sred pa 'byung bar 'gyur ro zhes bya bar sbyar ro / /
sred pa zhes bya ba ni 'dod pa'i mtshan nyid do zhes bya bas ni srid pa'i ngo bo nyid bstan to / /
tshor ba'i don la sred par 'gyur / /
zhes bya bas ni byis pa thos pa dang mi ldan pa ral gri'i so la sbrang rtsi'i thigs pas bskus pa mngar ba'i ro yun thung ba lta bu'i 'gyur ba'i sdug bsngal mnog chung la nyes dmigs che ba ma rtogs pa rnams de la sred par 'gyur ro zhes bya bas ni de ltar tshor ba'i rkyen can gyi sred pa 'byung bar 'gyur ro zhes go rims dang mtshams sbyar ro / /
ji ste 'di snyam du bde ba'i tshor ba ni phan 'dogs pa yin pas nyams su myong ba na yang dang yang du de 'dod pas de la sred par 'gyur bar rigs na /
sdug bsngal gyi tshor ba ni nyams su myong ba na gnod par 'gyur ba yin pas de 'dod par mi 'gyur ba yin na /
ji ltar de'i rkyen gyis sred par 'gyur zhe na zhes bya ba ni gzhan dag de skad 'dri ba'i tshig yin no / /
de'i lan du /
sdug bsngal gyi tshor ba yang nyams su myong ba na de dang 'brel par 'dod pa'i sred pa skye bas skyon med do zhes bya ba smras te /
de dag gis ni tshor ba'i rkyen gyis sred pa zhes bya ba bstan to / /
da ni sred pa'i rkyen gyis len pa zhes bya ba bstan pa'i phyir /
sred par gyur na nye bar len / /
rnam pa bzhi po nyer len 'gyur / /
zhes bya ba la smras te /
'dis kyang sred pa'i rkyen gyis len pa zhes bya ba'i ngo bo nyid dang go rims dang mtshams sbyar ba la sogs pa ston te /
sred pa'i rkyen can gyi nye bar len pa 'byung bar 'gyur ro zhes bya bar sbyar ro / /
nye bar len pa zhes bya ba ni nye bar blangs pa yin pas nye bar len pa'o / /
kha cig na re sred pa 'phel ba nyid nye bar len pa'o zhes zer ro / /
gzhan dag na re longs spyod rnams thob par bya ba'i phyir 'bad pa'o zhe'o zhes bya bas ni nye bar len pa'i ngo bo nyid bstan to / /
rnam pa bzhi po zhes bya ba ni 'dod pa dang /
lta ba dang /
tshul khrims dang /
brtul zhugs mchog tu 'dzin pa dang /
bdag tu smra ba nye bar len pa'i mtshan nyid dag go zhes bya bas ni grangs dang ming dang so so'i mtshan nyid bstan te /
de ltar sred pa'i rkyen can gyis nye bar len pa 'byung bar 'gyur ro zhes go rims dang mtshams sbyar ro / /
de dag gis ni sred pa'i rkyen gyis len pa zhes bya ba bstan to // //
bam po bdun cu dgu pa /
da ni len pa'i rkyen gyis srid pa zhes bya ba bstan pa'i phyir /
nyer len yod na len pa po'i / /
srid pa rab tu 'byung bar 'gyur / /
zhes bya ba la zhes bya ba smras te /
'dis kyang len pa'i rkyen gyis srid pa zhes bya ba'i ngo bo nyid dang go rims dang mtshams sbyar ba la sogs pa ston to / /
nye bar len pa'i rkyen can gyi srid pa 'byung bar 'gyur ro zhes bya bar sbyar ro / /
srid pa zhes bya ba ni las kyi srid pa zhes bya ba ste /
srid par byed pas srid pa'o / /
yang na srid pa ni 'byung ba ste / /
'byung ba dang skye ba zhes bya ba dag gi rnam grangs so / /
srid pa'i rgyu'i las gang yin pa de srid pa ste /
'bras bu la rgyu nye bar btags pa'i phyir dper na sangs rgyas rnams 'byung ba bde'o zhes bya ba bzhin no zhes bya ba ni srid pa'i ngo bo nyid bstan te /
de ltar nye bar len pa'i rkyen can gyi srid pa 'byung bar 'gyur ro zhes go rims dang mtshams sbyar ro / /
'dir yang reg pa la sogs pa dag ni gnyi ga ltar yang nges par gzung bar mi bya ste /
rkyen nyid kyis de dag rkyen can yin pa'i phyir dang /
de dag gzhan dag gi rkyen kyang yin pa'i phyir ro zhes bya bas ni reg pa dang sred pa'i bar gyi yan lag rnams ni rkyen can kho na zhe'am /
rkyen kho na zhes nges par gzung bar mi bya ste /
de dag gnyi ga'i bdag nyid yin pa'i phyir ro / /
rnam par shes pa la sogs pa da ltar gyi dus su gtogs pa dag ni ma rig pa dang 'du byed ces bya ba dag gi rgyu las byung ba yin no zhes bya bas ni rten cing 'brel par 'byung ba'i yan lag gi bye brag bcu gnyis thub pas gsungs pa de dag las dang nyon mongs pa dang /
sdug bsngal rnams su 'dus te /
gsum po dag tu ji lta ba bzhin no zhes bya ba'i tshul gyis /
ma rig pa dang /
sred pa dang /
len pa gsum po ni nyon mongs pa yin la /
'du byed dang srid pa gnyis ni las yin /
lhag ma ni sdug bsngal yin no / /
de dag kyang phung po gsum du 'dus te /
ma rig pa dang /
'du byed gnyis ni 'das pa'i dus su gtogs pa yin /
rnam par shes pa la sogs pa brgyad ni da ltar gyi dus su gtogs pa yin /
skye ba dang /
rga shi gnyis ni ma 'ongs pa'i dus su gtogs pa yin no zhes bya ba'i skabs las phung po gsum du bsdu ba bstan te /
'dir rnam par shes pa la sogs pa da ltar gyi dus su gtogs pa brgyad po dag ni 'das pa'i dus su gtogs pa'i ma rig pa dang 'du byed kyi rgyu las byung ba yin la ma 'ongs pa'i dus su gtogs pa'i skye ba dang rga shi ni da ltar gyi rgyu dag gi 'bras bu yin no zhes bya bar sbyar ro / /
de dag gis ni len pa'i rkyen gyis srid pa zhes bya ba bstan to / /
da ni srid pa'i rkyen gyis skye ba zhes bya ba bstan par bya ste /
de la re zhig da ltar gyi mthar bltas pa'i nye bar len pa yod na srid pa yod pas ma 'ongs pa'i skye ba 'byung bar 'gyur gyi /
de med na de mi 'byung bar bstan pa'i phyir /
de la gal te dge ba'i bshes gnyen bsten pa dang /
dam pa'i chos nyan pa dang /
tshul bzhin yid la byed pas 'du byed rnams sdug bsngal la sogs pa'i rnam pa dag gis 'du byed kyi sdug bsngal nyid dam /
ngo bo nyid stong pas ma skyes par mthong ba de'i tshe na de kho na skyes pas sred par mi 'gyur zhing /
sred pa med na nye bar len par mi byed pas /
gal te nye bar len med na / /
grol bar 'gyur te srid mi 'gyur / /
rten cing 'brel par 'byung ba phung po gsum po la yang da ltar yod pa 'jig na 'bras bu nye bar ston pa yin la /
yod pa 'jig pa'i sbyor ba yang da ltar gyi dus kho na'i sbyor ba yin pa'i phyir ro zhes bya ba smras te /
rten cing 'brel par 'byung ba phung po gsum pa la ma rig pa dang /
'du byed gnyis ni sngon gyi mthar bltas pa yin la /
rnam par shes pa nas srid pa'i bar du brgyad ni /
da ltar gyi mthar bltas pa yin /
skye ba dang /
rga shi gnyis ni ma 'ongs pa'i mthar bltas pa yin pas /
de la da ltar gyi mthar bltas pa rnam par shes pa la sogs pa yod pa nying mtshams sbyor ba dag 'jig cing shi 'phos te /
'gags na ma 'ongs pa'i 'bras bu skye ba nye bar ston pa yin la yod pa 'jig pa'i sbyor ba srid pa zhes bya ba yang da ltar gyi dus kho na na yod pa'i sbyor ba yin pa'i phyir de gal te dge ba'i bshes gnyen la brten pa dang /
dam pa'i chos nyan pa dang /
tshul bzhin yid la byed pas nyan thos kyi rnal 'byor pas 'du byed rnams sdug bsngal ba la sogs pa'i rnam pa dag gis 'du byed kyi sdug bsngal nyid du mthong ba dang /
theg pa chen po'i rnal 'byor pas 'du byed rnams ngo bo nyid stong pas ma skyes par mthong ba de'i tshe na /
de kho na shes pa skyes pas sred par mi 'gyur zhing /
sred pa med na nye bar len par mi byed pas grol bar 'gyur te /
yang srid par skye bar mi 'gyur ro zhes bya bar sbyar ro / /
da ltar gyi mthar bltas pa'i nye bar len pa yod na /
srid pa yod cing srid pa'i rkyen gyis skye ba 'byung bar bstan pa'i phyir /
nye bar len pa yod na srid pa zhes gsungs pa de'i mtshan nyid kyang gang zhe na /
srid pa de yang phung po lnga /
'dir yang phung po lnga'i rgyun la phung po lnga zhes tha snyad gdags pa ste phung po lnga ni srid pa kho na'o zhes nges par gzung bar bya'i /
phung po lnga kho na srid pa'o zhes pa ni nges par gzung bar mi bya ste /
gzugs med pa'i khams kyi srid pa ni phung po bzhi pa yin pa'i phyir ro zhes bya ba smras te /
da ltar gyi mthar bltas pa'i las kyi srid pa ma 'ongs pa'i phung po lnga'i rgyur gyur pa phung po lnga'i ming can de ni srid pa zhes bya ste /
de yod pas ma 'ongs pa'i mthar bltas pa'i skye ba 'byung ngo zhes bya bar sbyar ro / /
de nyid bstan pa'i phyir /
srid pa las ni skye ba 'byung / /
zhes bya ba la zhes bya ba smras te /
'dis kyang srid pa'i rkyen gyis skye ba zhes bya ba'i ngo bo nyid dang go rims dang mtshams sbyar ba ston te /
srid pa'i rkyen can gyi skye ba 'byung bar 'gyur ro zhes bya bar sbyar ro / /
skye ba zhes bya ba ni skye bas na skye ba ste /
phung po rnams ma byung ba las 'byung ba'o zhes bya bas ni skye ba'i ngo bo nyid bstan te /
de ltar srid pa'i rkyen can gyi skye ba 'byung bar 'gyur ro zhes go rims dang mtshams sbyar ro / /
de dag gis ni srid pa'i rkyen gyis skye ba zhes bya ba bstan to / /
da ni skye ba'i rkyen gyis rga shi dang /
mya ngan dang /
smre sngags 'don pa dang /
sdug bsngal ba dang /
yid mi bde ba dang /
'khrug pa rnams 'byung bar 'gyur te /
de ltar na sdug bsngal gyi phung po chen po 'ba' zhig pa 'di 'byung bar 'gyur ro zhes bya ba bstan pa'i phyir /
rga shi dang ni mya ngan dang / /
zhes bya ba la sogs pa smras te /
'di dag gis kyang skye ba'i rkyen gyis rga shi zhes bya ba la sogs pa'i ngo bo nyid dang /
go rims dang /
mtshams sbyar ba la sogs pa ston te /
skye ba'i rkyen can gyi rga shi la sogs pa 'byung bar 'gyur ro zhes bya bar sbyar ro / /
de dag nyid bstan pa'i phyir /
rga shi zhes bya ba ni yongs su 'gyur ba dang /
'jig pa'i rgyu dag go / /
mya ngan zhes bya ba ni sdug pa dang bral bas bskyed pa ste /
nang gi yongs su gdung ba'i mtshan nyid do / /
smre sngags 'don bcas sdug bsngal dang / /
zhes bya ba la /
smre sngags 'don pa zhes bya ba ni skye bo snying du sdug pa chud zos pa'i yon tan kun du brjod pa la brten pa'i tshig brjod pa ste /
yongs su smre zhing smre sngags 'don pa'o / /
sdug bsngal zhes bya ni lus kyi mi bde ba tshor ba'o / /
yid mi bde ba dang 'khrug pa rnams zhes bya ba la /
yid mi bde ba zhes bya ba ni /
sems kyi mi bde ba tshor ba'o / /
'khrug pa rnams zhes bya ba ni lus dang sems 'khrug pas 'khrug pa rnams so / /
de dag skye las rab tu 'byung / /
zhes bya ba ni de ltar rga shi la sogs pa ji skad bstan pa de dag skye ba las rab tu 'byung bar 'gyur ba'o / /
de ltar sdug bsngal phung po ni / /
'ba' zhig pa 'di 'byung bar 'gyur / /
zhes bya ba la /
sdug bsngal phung po zhes bya ba ni sdug bsngal gyi tshogs zhes bya ba'i tha tshig go / /
'ba' zhig pa zhes bya ba ni bde ba dang ma 'dres pa zhes bya ba'i tha tshig go / /
'di 'byung bar 'gyur zhes bya ba ni skye bar 'gyur ba'o zhes bya ba smras so / /
tha snyad kyi bden par gtogs pa'i phung po de 'byung ba 'di ni tha snyad pa'i rten cing 'brel par 'byung ba yin no / /
don dam par ni skye ba med pa'i rab tu byed par ji skad bstan pa'i tshul gyis yod pa ma yin pas khas blangs pa la gnod pa med do zhes bya bas ni de ltar srid pa'i yan lag bcu gnyis lugs su 'byung ba'i tshul bstan pa de ni tha snyad pa yin gyi /
don dam pa ma yin pas dbu ma pas don dam par /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa de la khas blangs pa la gnod par mi 'gyur ro zhes bstan to / /
re zhig de dag gis ni tha snyad pa'i rten cing 'brel par 'byung ba lugs su 'byung ba'i mtshan nyid bstan to / /
da ni tha snyad pa'i rten cing 'brel par 'byung ba lugs las ldog pa'i mtshan nyid bstan par bya ste /
de'i phyir /
de ltar skye ba'i rgyun 'jug pa de ji ltar ldog par 'gyur zhe na /
de'i phyir bshad pa /
gang phyir mi mkhas pa rnams kyis / /
las rnams mngon par 'dus byas pa / /
de phyir mkhas rnams 'khor ba yi / /
rtsa ba'i 'du byed 'du mi byed / /
'du byed kyi skyon mthong ba rnams yang dag pa ji lta ba bzhin du mthong ba nyid kyis de mngon par 'du mi byed pa'i phyir ro zhes bya ba la sogs pa smras te /
'dis ni sngar /
ma rig sgrib pas yang srid phyir / /
'du byed rnam pa gsum po dag /
mngon par 'du byed gang yin pa'i / /
las de dag gis 'gro bar 'gro / /
zhes smos pa las bzlog pa bstan to / /
de nyid bye brag tu bshad pa bstan pa'i phyir /
mi mkhas pa rnams ni 'du byed sgyu ma dang / /
smig rgyu lta bu thog ma med pa'i rkyen brgyud pa las byung ba dag la de dag gi skyon ma mthong ba'i phyir yang dang yang du bde ba nyams su myong bar 'dod pas mngon par 'du byed pas de'i phyir bshad pa /
de phyir mi mkhas byed pa yin / /
mkhas min de nyid mthong phyir ro / /
zhes bya ba smras te /
de'i phyir mi mkhas pa rnams ni 'khor ba'i rtsa ba'i 'du byed rnams mngon par 'du byed pa yin gyi /
mkhas pa rnams ni mi byed de /
ci'i phyir zhe na /
de nyid mthong ba'i phyir ro zhes bya bar sbyar ro / /
de nyid mthong ba'i phyir ro zhes bya ba de bstan pa'i phyir /
gnyen po skyes pa'i phyir dang /
nyon mongs pa dang /
shes bya'i sgrib pa'i ngo bo nyid kyi ma rig pa spangs pa'i phyir ro zhes bya ba smras so / /
da ni ma rig pa 'gags pas 'du byed 'gag ces bya ba bstan pa'i phyir /
ma rig 'gags par gyur na ni / /
'du byed rnams kyang 'byung mi 'gyur / /
rkyen med pa'i phyir sa bon med pas myu gu bzhin no zhes bya ba smras so / /
ma rig pa 'gags pa de thabs gang gis 'gag par 'gyur bar bstan pa'i phyir ma rig pa 'gags pa de yang /
ma rig 'gag par 'gyur ba ni / /
shes pa de nyid bsgoms pas so / /
chos bdag med pa nyid kyi yul can stong pa nyid shes pa rten cing 'brel par 'byung ba la dmigs pa de nyid kyi skad bstan pa'i tshul gyis dngos po rnams ngo bo nyid ma lus par dgag pas bsgom zhing goms par byas pas so zhes bya ba smras so / /
de ltar ma rig pa 'gags pas 'du byed 'gags na srid pa'i yan lag lhag ma rnams kyang rim gyis 'gag par 'gyur ba bstan pa'i phyir / /
de dang de ni 'gags gyur pas / /
de dang de ni mngon mi 'byung / /
'du byed la sogs pa srid pa'i yan lag snga ma de dang de gnyen po skyes pas 'gags par gyur pas rnam par shes pa la sogs pa srid pa'i yan lag phyi ma de dang de mngon par 'byung bar mi 'gyur te /
'du byed 'gags pas rnam par shes pa 'gag ces bya ba nas /
skye ba 'gags pas rga shi 'gag ces bya ba'i bar du mngon par 'byung bar mi 'gyur ro zhes bya ba smras so / /
da ni mjug bsdu ba bstan pa'i phyir /
sdug bsngal phung po 'ba' zhig pa / /
de ni de ltar yang dag 'gag /
ces bya ba smras so / /
de ltar de yang dag par 'gag pa de yang bden pa gang gi dbang du gsungs pa bstan pa'i phyir /
tha snyad kyi bden pa yongs su bzung ba las so / /
don dam par ni ma rig pa la sogs pa rten cing 'brel par 'byung ba'i yan lag ma skyes pa rnams la skye ba med pa'i phyir 'gag pa yang med do zhes bya ba smras so / /
da ni pha rol po dag gis dbu ma pas dam bcas pa la skyon bstan pa'i lan gyi mjug bsdu ba bstan pa'i phyir /
bcom ldan 'das kyis don dam par rnam par byang ba'i rten cing 'brel par 'byung ba bka' stsal pas khas ma blangs pa'i phyir khas blangs pa la gnod pa'i skabs med do zhes bya ba smras te /
de ni sngar pha rol po dag gis dbu ma pa la 'di skad ces khyed kyis rab tu byed pa 'das ma thag par /
sangs rgyas kyis ni gang du yang / /
su la'ang chos 'ga' ma bstan to / /
zhes bya ba smras pa ni bcom ldan 'das kyis rten cing 'brel par 'byung ba mu stegs byed kyi ri dwags kyi tshogs thams cad 'byer bar byed pa lta ba ngan pa'i skyon nye bar zhi bar byed pa bka' stsal pa de thugs su chud pas bcom ldan 'das 'jig rten na sangs rgyas zhes snyan par grags pa de'i phyir khyod kyis de sun dbyung bar 'dod pas /
sangs rgyas kyis ni gang du yang / /
su la'ang chos 'ga' ma bstan to / /
zhes smras pa yin pas /
de la khas blangs pas gnod par 'gyur ro zhes smras pa'i skabs med par bstan to / /
de la 'dir rab tu byed pa'i don ni pha rol pos rab tu byed pa'i dang por dam bcas pa'i skyon bstan pa'i lan btab pas tha snyad pa'i rten cing 'brel par 'byung ba bstan pa yin no zhes bya ba ni mjug bsdu ba tshad ma'i 'bras bu yin te /
srid pa'i yan lag bcu gnyis brtag pa'i rab tu byed pa nyi shu drug pa'i skabs 'dir rab tu byed pa'i don tshad ma'i 'bras bur lta ba ni /
pha rol pos rab tu byed pa 'di'i dang por sngar dbu ma pas /
don dam par /
dmigs pa thams cad nyer zhi zhing / /
spros pa nyer zhi zhi ba ste / /
zhes bya ba'i dbang du byas nas / /
sangs rgyas kyis ni gang du yang / /
su la'ang chos 'ga' ma bstan to / /
zhes dam bcas pa la khas blangs pa'i skyon yod par bstan pa'i lan bstan bcos mdzad pas btab pas tha snyad pa'i rten cing 'brel par 'byung ba bstan pa yin no / /
tha snyad pa'i rten cing 'brel par 'byung ba bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir /
'dir yid ches pa'i lung gi khungs kyang bsgrub par bya ste /
de'i phyir bcom ldan 'das kyis rten cing 'brel par 'byung ba ni skye ba med pas /
de'i phyi'i rten cing 'brel par 'byung ba zhes bya ste /
gang la skye ba med pa de la 'gag pa ga la yod de /
'gag pa med par rtogs pas rten cing 'brel par 'byung ba rtogs so zhes bya ba la sogs pa ji skad gsungs pa de dag grub pa yin no zhes bya ba smras te /
de ltar yid ches pa'i lung de dag grub pa ni tha snyad pa'i rten cing 'brel par 'byung ba bstan pa 'di'i yon tan dang khungs yin no / /
de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang /
'grel pa byed pa'i mkhas pa nyid yin no / /
slob dpon legs ldan byed kyis nye bar sbyar ba dbu ma rtsa ba'i 'grel pa shes rab sgron ma las srid pa'i yan lag bcu gnyis brtag pa zhes bya ba ste /
rab tu byed pa nyi shu drug pa rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
da ni de bzhin du stong pa nyid kyi mi mthun pa'i phyogs kyi khyad par dgag pas lta ba stong pa nyid du bstan pa'i don gyi dbang gis rab tu byed pa nyi shu bdun pa brtsam mo zhes bya ba la /
dbang gis zhes bya ba'i sgra skabs 'dir yang dam bcas pa la 'jug pa'i rgyu'i don dang gzhung 'og nas 'byung ba dang sbyar ba'i don du blta ste /
tshig gi don ni snga ma bzhin no / /
de la dam bcas pa la 'jug pa'i rgyu'i don gyi dbang du byas nas /
da ni de bzhin du stong pa nyid kyi mi mthun pa'i phyogs kyi khyad par dgag pas zhes bya ba smras te /
bstan bcos mdzad pas rkyen brtag pa'i rab tu byed pa dang po brtsam pa'i skabs su dngos po rnams skye ba med par dam bca' ba mdzad pas 'dir yang sngar bstan bcos mdzad pas ji ltar dam bcas pas de la 'jug pa'i rgyu'i don gyi dbang du byas nas de skad smras te /
de bzhin du zhes bya ba ni sngar bstan pa'i lugs bzhin du'o / /
stong pa nyid ni rang gi phyogs yin no / /
de'i mi mthun pa'i phyogs ni phyir rgol ba'i phyogs yin te /
'di lta ste /
dngos po rnams ngo bo nyid yod pa nyid du smra ba yin no / /
de'i khyad par zhes bya ba ni pha rol pos dngos po rnams ngo bo nyid yod pa nyid du sgrub pa'i phyogs snga ma nye bar gzhag pa'o / /
gnas 'di skad ces don dam par nye bar len pa'i phung po lnga ni ngo bo nyid yod pa kho na yin te /
lta ba'i gnas yin pa'i phyir ro zhes bya ba la sogs pa 'byung ba dag yin no / /
de dgag pas zhes bya ba ni de dgag pa'i dbang du byas nas rab tu byed pa nyi shu bdun pa brtsam mo zhes bya bar sbyar ro / /
gzhung 'og nas 'byung ba dang sbyar ba'i don gyi dbang du byas nas /
lta ba stong pa nyid du bstan pa'i don gyi dbang gis rab tu byed pa nyi shu bdun pa brtsam mo zhes bya ba smras te /
lta ba brtag pa'i rab tu byed pa nyi shu bdun pa'i gzhung 'og nas 'byung ba 'di'i don ni lta ba stong pa nyid du bstan pa yin pas de'i dbang du byas nas de skad smras so / /
rab tu byed pa 'di'i 'bras bu ni gang yin /
rnam pa gang gis ni 'bras bu de 'thob ce na /
lta ba stong pa nyid du bstan pa ni 'di'i 'bras bu yin la /
stong pa nyid kyi mi mthun pa'i phyogs kyi khyad par dgag pa'i rnam pas ni 'bras bu de 'thob pas de'i phyir 'grel pa byed pas rab tu byed pa'i mtshams sbyar ba'i skabs 'dir /
thabs dang thabs las byung ba'i 'bras bu dang po kho nar bstan to / /
stong pa nyid kyi mi mthun pa'i phyogs kyi khyad par zhes smos pa de nyid bstan pa'i phyir /
'dir smras pa /
don dam par nye bar len pa'i phung po lnga ni ngo bo nyid yod pa kho na yin te /
lta ba'i gnas yin pa'i phyir ro / /
'di na gang yod pa ma yin pa de ni lta ba'i gnas ma yin te /
dper na ri bong gi rwa bzhin no / /
nye bar len pa'i phung po lnga ni lta ba'i gnas yin te /
chos mngon pa las /
de ni sdug bsngal kun 'byung dang / /
'jig rten lta gnas srid pa yin / /
zhes 'byung bas de'i phyir gtan tshigs ji skad smos pa'i mthus don dam par nye bar len pa'i phung po lnga ni ngo bo nyid yod pa kho na yin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
chos mi mthun pa'i phyogs kyi dpe dang /
nye bar sbyar ba'i sbyor ba dang /
mjug bsdu ba yin par go rims bzhin du sbyar te /
'di na ri bong gi rwa lta bu med pa gang lta bu'i gnas ma yin pa de ni yod pa ma yin gyi /
nye bar len pa'i phung po lnga ni chos mngon pa las de ni sdug bsngal yang yin /
kun 'byung yang yin /
'jig rten yang yin /
lta ba'i gnas kyang yin /
srid pa yang yin no zhes 'byung ba'i phyir don dam par ngo bo nyid yod pa kho na yin no zhes zer ro / /
stong pa nyid kyi mi mthun pa'i phyogs kyi khyad par de dgag pas lta ba stong pa nyid du bstan pa'i phyir /
de skad ces zer ba'i lan du 'grel pa byed pa nyid [(]gyis[,]kyis[)] /
'dir bshad pa zhes bya ba la sogs pa smras te /
'dir spyi'i don ni pha rol po dag gi gtan tshigs lta ba'i gnas yin pa'i phyir ro zhes bya ba de mi 'grub par bstan pa'i phyir re zhig lta ba ni sngon gyi mtha' yul la dmigs shing gnas pa yin pas lta ba de dag nyid stong pa nyid yin pa'i phyir lta ba'i gnas yin pa'i phyir ro zhes bya ba'i gtan tshigs de mi 'grub pas des bsgrub par bya ba'i phyogs don dam par nye bar len pa'i phung po lnga ni ngo bo nyid yod pa kho na yin te zhes bya ba de mi 'grub par ston to / /
de la re zhig sngon gyi mtha' la brten pa'i lta ba dag gang yin pa dang /
lta ba'i mtshan nyid gang yin pa dang /
sngon gyi mtha' gang yin pa dang /
de la brten pa ji lta bu yin pa bstan pa'i phyir /
'das pa'i dus na byung zhes dang / /
ma byung 'jig rten rtag sogs par / /
lta ba gang yin de dag ni / /
sngon gyi mtha' la brten pa yin / /
bdag 'das pa'i dus na byung bar gyur ces bya ba dang /
byung bar ma gyur ces bya ba dang /
byung bar gyur kyang gyur la byung bar ma gyur kyang ma gyur ces bya ba dang /
byung bar gyur pa yang ma yin /
byung bar ma gyur pa yang ma yin zhes bya ba dang /
'jig rten rtag pa dang /
'jig rten mi rtag pa dang /
rtag kyang rtag la mi rtag kyang mi rtag pa dang /
rtag pa yang ma yin mi rtag pa yang ma yin zhes bya bar lta ba gang dag yin pa de dag ni sngon gyi mtha' la brten pa yin no / /
lta ba zhes bya ba ni mngon par zhen pa zhes bya ba dag dang don tha mi dad pa yin no / /
sngon gyi mtha' zhes bya ba ni /
tshe snga ma ste /
da ltar gyi phung po rnams la ltos nas /
sngon 'das pa'i dus na byung bar gyur pa'i phung po rnams ni sngon gyi mtha' yin no / /
de la brten pa zhes bya ba ni de la dmigs pa yin no zhes bya ba smras te /
'dis ni sngon gyi mtha' la brten pa'i lta ba dag gang yin pa dang /
lta ba'i mtshan nyid gang yin pa dang /
sngon gyi mtha' gang yin pa dang /
de la brten pa ji lta bu yin pa bstan to / /
de la sngon gyi mtha' la brten pa'i lta ba ni gang zag bdag 'das pa'i dus na byung bar gyur ces bya bar lta ba la sogs pa bzhi dang /
'jig rten rtag ces bya bar lta ba la sogs pa bzhi ste /
de dag kyang snga ma bzhi'i gzhi las phyi ma bzhi go rims bzhin du 'byung bar sbyar ro / /
lta ba'i mtshan nyid ni mngon par zhen pa dang 'dzin pa dang /
lhag par chags pa zhes bya ba la sogs pa dag gi rnam grangs so / /
sngon gyi mtha' zhes bya ba ni tshe snga ma'o / /
de la brten pa zhes bya ba ni de la dmigs pa yin par bstan to / /
da ni phyi ma'i mtha' la brten pa'i lta ba gang dag yin pa dang /
lta ba'i mtshan nyid gang yin pa dang /
phyi ma'i mtha' gang yin pa dang /
de la brten pa ji lta bu yin pa bstan pa'i phyir /
ma 'ongs dus gzhan 'byung 'gyur dang / /
mi 'byung 'jig rten mtha' sogs par / /
lta ba gang yin de dag ni / /
phyi ma'i mtha' la brten pa yin / /
bdag ma 'ongs pa'i dus gzhan du 'byung bar 'gyur zhes bya ba dang /
'byung bar mi 'gyur zhes bya ba dang /
'byung bar 'gyur yang 'gyur la /
'byung bar mi 'gyur yang mi 'gyur zhes bya ba dang /
'byung bar 'gyur ba yang ma yin /
'byung bar mi 'gyur ba yang ma yin zhes bya ba dang /
'jig rten mtha' yod pa dang /
'jig rten mtha' med pa dang /
mtha' yod kyang yod la mtha' med kyang med pa dang /
mtha' yod pa yang ma yin mtha' med pa yang ma yin no zhes bya bar lta ba gang dag yin pa de dag ni /
phyi ma'i mtha' la brten pa yin no / /
lta ba zhes bya ba ni mngon par zhen pa zhes bya ba dag dang don tha dad pa ma yin no / /
phyi ma'i mtha' zhes bya ba ni tshe phyi ma ste /
da ltar gyi phung po rnams la ltos nas phyi ma ma 'ongs pa'i dus su 'byung bar 'gyur ba'i phung po rnams ni phyi ma'i mtha' yin no / /
de la brten pa zhes bya ba ni de la dmigs pa yin no zhes bya ba smras te /
'dis ni phyi ma'i mtha' la brten pa'i lta ba gang dag yin pa dang /
lta ba'i mtshan nyid gang yin pa dang /
phyi ma'i mtha' gang yin pa dang /
de la brten nas byung bar gyur pa'i bdag de nyid kyi nye bar len pa zhes bya ba phung po lnga las da ltar gyi nye bar len pa zhes bya ba'i phung po lnga po 'di tha dad par 'gyur bas de nyid 'di yin no zhes bya bar mi 'thad do / /
de nyid kyi rjes su dpag pa bstan pa'i phyir /
de'i phyir rjes su dpag par nus te /
lhas byin gyi sngon gyi bdag gang yin pa de nyid da ltar gyi ma yin te /
nye bar len pa tha dad pa'i phyir dper na mchod sbyin gyi bdag bzhin pas de'i phyir tshe snga ma'i bdag gang yin pa de nyid da ltar gyi yin no zhes bya bar mi 'thad do zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe dang mjug bsdu ba yin par go rims bzhin du sbyar te /
dper na mchod sbyin gyi sngon gyi bdag gang yin pa de ni nye bar len pa tha dad pa'i phyir lhas byin gyis da ltar gyi bdag ma yin pa de bzhin du lhas byin gyi sngon gyi bdag gang yin pa de yang nye bar len pa tha dad pa'i phyir lhas byin nyid kyi da ltar gyi bdag ma yin pas de'i phyir tshe snga ma'i bdag gang yin pa de nyid da ltar gyi yin no zhes bya bar mi 'thad do / /
'dir pha rol po dag na re kho bos nye bar len pa'i mtshan nyid ma yin pa'i bdag khas blangs pas des na nye bar len pa tha dad kyang bdag tha dad pa ma yin pa'i phyir dbu ma pa'i gtan tshigs nye bar len pa tha dad pa'i phyir zhes bya ba de ma grub po zhes zer ba'i phyogs snga ma khong nas dbyung ba'i de'i lan du 'dir 'grel pa byed pa nyid kyis ji ste nye bar len pa'i mtshan nyid ma yin pa'i bdag khas blangs nas smra na ni /
nye bar len pa ma gtogs par /
khyed kyi bdag ni gang zhig yin / /
phung po las ma gtogs pa'i bdag de ni yod pa ma yin pa de nyid bkag zin pa'i phyir ro zhes bya bar dgongs so zhes bya ba smras te /
nye bar len pa'i phung po lnga ma gtogs pa'i bdag ces bya ba'i dngos po de ni yod pa ma yin pa nyid de /
gang gi phyir phung po las ma gtogs pa'i bdag gi dngos po gang yin pa de sngar bkag zin pa de'i phyir /
sngon gyi bdag gang yin pa de nyid da ltar gyi yin par mi 'thad pas kho bo'i gtan tshigs dag nye bar len pa las tha dad pa'i phyir zhes bya ba de ma grub pa yin no / /
da ni de ltar dbu ma pas nye bar len pa ma gtogs pa'i bdag yod pa ma yin no zhes rigs pas bstan pa byas pa'i tshe ci ste bdag tu smra ba dag bdag med par gyur na mi rung ngo snyam nas nye bar len pa nyid bdag yin par rtog na de yang rig pa ma yin par bstan pa'i phyir /
nye bar len pa ma gtogs pa'i / /
bdag yod ma yin byas pa'i tshe / /
rigs pas bstan pa byas pa'i tshe / /
ci ste bdag tu smra ba dag bdag med par gyur na mi rung ngo snyam nas nye bar len pa nyid bdag yin par rtog par byed na /
bdag med par smra bas kyang nye bar len pa tsam khas len par zad kyi /
bdag ni khas mi len pas 'dir bshad pa /
nye bar len nyid bdag yin na / /
khyed kyi bdag ni med pa yin / /
zhes bya ba smras te /
khyed gal te nye bar len pa nyid bdag yin par smra na de'i phyir kho bo cag bdag med par smra bas kyang tha snyad du nye bar len pa tsam khas len par zad kyi /
bdag ni khas mi len pas khyod kyi bdag ni med pa kho na yin no zhes bstan to / /
nye bar len pa nyid bdag yin no zhe na zhes bya ba ni pha rol po dag na re ci'i phyir nye bar len pa nyid bdag yin par rtogs na bdag med pa yin te /
'di ltar khyed dbu ma pa nyid kyis nye bar len pa khas blangs pa de nyid bdag yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de ni rigs pa ma yin te /
nye bar len nyid bdag ma yin pa ji lta bu yin pa bstan to / /
de la phyi ma'i mtha' la brten pa'i lta ba ni gang bdag ma 'ongs pa'i dus gzhan du 'byung bar 'gyur zhes bya bar lta ba la sogs pa bzhi dang 'jig rten mtha' yod ces bya bar lta ba la sogs pa bzhi ste /
de dag kyang snga ma bzhi las phyi ma bzhi go rims bzhin du 'byung bar sbyar ro / /
lta ba'i mtshan nyid ni mngon par zhen pa dang /
'dzin pa dang /
lhag par chags pa la sogs pa dag gi rnam grangs so / /
phyi ma'i mtha' zhes bya ba ni tshe phyi ma'o / /
de la brten pa zhes bya ba ni de la dmigs pa'o / /
re zhig de dag gis ni sngon gyi mtha' la brten pa dang /
phyi ma'i mtha' la brten pa'i lta ba gang dag yin pa de bstan to / /
da ni lta ba de dag mi 'thad par bstan par bya ste /
de'i phyir de la re zhig sngon gyi mtha' la brten pa'i lta ba rnams las brtsams te dpyad par bya'o zhes bya ba smras so / /
'dir sngon gyi mtha' la brten pa'i lta ba brgyad po de dag las re zhig /
'das pa'i dus na byung bar gyur / /
ces bya bar lta ba mi 'thad par je bstan par bya ste /
de'i phyir /
'das pa'i dus na byung gyur ces / /
bya ba de ni mi 'thad do / /
zhes bya ba smras so / /
de nyid kyi rjes su dpag pa bstan pa'i phyir rigs pa gang gis she na /
de'i phyir bshad pa /
sngon tshe rnams su gang byung ba / /
de nyid 'di ni ma yin no / /
dus tha dad pa'i phyir dang /
las tha dad pas bskyed pa'i phyir dper na de las gzhan bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin las gzhan pa mchod sbyin gyi phung po lnga po gang yin pa de ni dus tha dad pa'i phyir dang /
las tha dad pas skyed pa'i phyir lhas byin gyi phung po lnga po 'di ma yin pa de bzhin du lhas byin gyi sngon gyi tshe rabs rnams su gang byung ba'i phung po lnga po de nyid kyang dus tha dad pa'i phyir dang /
las tha dad pas bskyed pa'i phyir lhas byin gyi da ltar gyi phung po lnga po 'di ma yin pas bdag 'das pa'i dus na byung bar gyur ces bya bar lta ba de mi 'thad do / /
la la 'di snyam du lus dang dbang po tha dad kyang bdag gcig yin pa'i phyir /
de nyid bdag tu 'gyur snyam na zhes bya ba ni pha rol po dag na re khyed dbu ma pas sngon gyi tshe rabs rnams su gang byung ba'i phung po lnga po de nyid da ltar gyi phung po lnga po 'di ma yin te /
dus tha dad pa'i phyir dang /
las tha dad pas bskyed pa'i phyir dper na de las gzhan bzhin no zhes bshad pa de mi rung ste /
lus dang dbang po tha dad kyang bdag gcig yin pa'i phyir sngon gyi tshe rabs rnams su gang byung bar gyur pa'i bdag de nyid da ltar gyi bdag 'di yin par 'gyur bas de'i phyir dbu ma pa'i gtan tshigs su tha dad pa'i phyir dang /
las tha dad pas bskyed pa'i phyir zhes bya ba de ma grub po zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis de lta na yang ngo zhes bya ba smras te de lta na yang khyed kyi bdag de kho bos sngar bkag zin pa'i phyir de nyid 'di yin no zhes bya bar mi rung bas kho bo'i gtan tshigs ma grub pa ma yin no / /
'dir pha rol po dag na re kho bo cag gis khyed dbu ma pa la yang tha snyad du grags pa'i bdag spyir khas blangs nas de skad smras pas sngon gyi tshe rabs rnams su gang 'byung bar 'gyur ba'i bdag de nyid da ltar gyi bdag 'di yin par 'grub po zhes zer ba'i phyogs snga ma khong nas dbyung ba de'i len du 'dir 'grel pa byed pa nyid kyis gal te bdag spyir khas blangs nas smra na ni /
nye bar len pa tha dad 'gyur / /
dus dang las tha dad pa'i phyir ro zhes bya bar dgongs so zhes bya ba smras te /
de lta na yang dus dang las tha dad pa'i phyir sngon gyi tshe rabs rnams su gang don dam par ni mi 'dod do zhes bya ba smras so / /
don dam par nye bar len pa nyid bdag yin par mi 'dod do / /
ci'i phyir zhe na /
de'i rigs pa bstan pa'i phyir /
'di ltar /
de ni 'byung dang 'jig pa yin / /
de'i phyir 'byung dang 'jig pa'i chos can yin pa'i phyir nye bar len pa yang snga ma bzhin du bdag nyid ma yin no zhes bya ba smras te /
don dam par nye bar len pa de ni bdag ma yin te /
'byung ba dang 'jig pa'i chos can yin pa'i phyir dper na phyi rol gyi sa la sogs pa bzhin no zhes bya bar sbyar ro / /
yang gzhan yang nye bar len pa nyid bdag ma yin par bstan pa'i rigs pa gzhan bstan pa'i phyir /
gzhan yang /
nye bar blangs pa ji lta bur / /
nye bar len pa yin par 'gyur / /
nye bar blang ba dang nye bar len pa dag gcig pa nyid ma yin te /
sngar bstan pa'i tshul gyis /
las dang byed pa po yin pa'i phyir dper na bud shing dang me bzhin no zhes bya bar dgongs so zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sngar me dang bud shing brtags pa'i skabs su bud shing dang me dag ni las dang byed pa po yin pa'i phyir gcig pa nyid ma yin no zhes bstan pa de bzhin du 'dir nye bar blang ba dang nye bar len pa po dag kyang las dang byed pa po yin pa'i phyir gcig pa nyid ma yin no zhes bya bar dgongs so / /
'dir pha rol po dag na re de lta na khyed dbu ma pas bdag de nye bar len pa las gzhan pa yang ma yin la /
nye bar len pa nyid kyang ma yin par bstan pas khyed kyis bdag med pa nyid kyi mtha' bstan pa yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
bdag med pa ma yin par yang mi rigs te /
bdag la ltos nas bdag med pa 'grub pa'i phyir ro zhes bya ba smras te /
de'i phyir bdag yod par ma grub pas bdag med par yang mi 'grub pa'i phyir bdag med pa yin par yang mi rigs par bstan to / /
'dir pha rol po dag na re gal te khyed dbu ma pa de ltar nye bar len pa bdag med pa yin par yang mi 'dod na /
'o na de ltar na /
nye bar len pa nyid bdag yin par 'gyur ro zhes zer ba'i phyogs snga ma khong nas dbyung ba de'i lan du /
'dir 'grel pa byed pa nyid kyis /
don dam par nye bar len pa nyid bdag yin par mi 'dod de /
'di ltar /
de ni 'byung dang 'jig pa yin / /
zhes bya bas bdag yin pa nyid bkag pa'i phyir ro zhes bya ba smras te /
don dam par nye bar len pa nyid bdag yin par mi 'dod de /
'byung ba dang 'jig pa'i chos can yin pa'i phyir dper na phyi rol gyi sa la sogs pa bzhin no zhes bya bar sbyor ro / /
'dir pha rol po dag na re /
de ltar khyed dbu ma pa don dam par nye bar len pa nyid bdag yin par mi 'dod na de lta na bdag ni nye bar len pa med pa yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
gzhan gang yin pa de yang bdag ma yin te /
rnam pa de lta bu de tha snyad du yang bstan dka' ba'i phyir ro zhes bya ba smras te /
nye bar len pa nyid las gzhan gang yin pa nye bar len pa med pa de yang bdag ma yin te /
bdag nye bar len pa med pa de lta bu de tha snyad du yang bstan dka' ba'i phyir ro zhes stan to / /
bdag nye bar len pa las gzhan yin par smra ba dag gi phyir bshad pa /
bdag ni nye bar len pa las / /
gzhan du 'thad pa nyid ma yin / /
zhes bya bas ni /
bdag nye bar len pa las gzhan yin par smra ba dgag pa'i rigs pa gzhan ston to / /
de'i phyir /
'di ltar bdag nye bar len pa las gzhan nyid yin na nye bar len pa med par yang bdag yod par bya dgos te /
gzhan yin pa'i phyir /
dper na de las gzhan bzhin no zhes bya ba smras te /
dper na nye bar len pa de las gzhan pa'i bum pa ni gzhan yin pa'i phyir nye bar len pa med par yang yod par bya dgos pa de bzhin du /
bdag kyang nye bar len pa las gzhan nyid yin na gzhan yin pa'i phyir nye bar len pa med par yang yod par bya dgos so / /
'dir pha rol po dag na re de bzhin du nye bar len pa med par yang bdag yod par 'dod do zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
de lta yin na /
gal te gzhan na len med par / /
gzung yod rigs na gzung du med / /
ces bya ba smras te /
gal te bdag nye bar len pa las gzhan yin na nye bar len pa med par yang gzung du yod pa'i rigs na gzung du med pa'i phyir nye bar len pa las gzhan ma yin par ston to / /
de ltar 'dis ni bdag gi chos ni gzung du yod pa'i rigs na gzung du med pa yin par bstan to zhes bya bas ni bstan bcos mdzad pas tshig le'ur byas pa'i phyed 'dis bdag nye bar len pa las gzhan nyid ma yin par sgrub pa'i chos gtan tshigs ni gzung du yod pa'i rigs na gzung du med pa yin par bstan to / /
de nyid kyi rjes su dpag pa bstan pa'i phyir /
de'i phyir rjes su dpag pa ni bdag ni nye bar len pa las gzhan ma yin te /
gzung du yod pa'i rigs na gzung du med pa'i phyir dper na nye bar len pa'i bdag nyid bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na nye bar len pa'i bdag nyid ni nye bar len pa'i bdag nyid las gzhan yin na /
gzung du yod pa'i rigs na gzung du med pa'i phyir nye bar len pa las gzhan ma yin pa de bzhin du /
bdag kyang nye bar len pa'i bdag nyid las gzhan yin na gzung du yod pa'i rigs na gzung du med pa'i phyir nye bar len pa las gzhan ma yin no / /
mjug bsdu ba bstan pa'i phyir /
de'i phyir de ltar ji skad bstan pa'i tshul gyis /
de ltar len las gzhan ma yin /
de ni nyer len nyid kyang min / /
bdag ni nye bar len med min / /
med pa nyid du'ang de ma nges / /
zhes sgrub pa sngar bstan pa'i dbang gis mjug bsdu ba bya ste zhes bya ba smras so / /
de ltar re zhig bdag 'das pa'i dus na byung bar gyur ces bya ba de mi 'thad par bstan to zhes bya ba ni sngon gyi mtha' la brten pa'i lta ba rnam pa brgyad las bdag 'das pa'i dus na byung bar gyur ces bya bar blta ba mi 'thad par bstan pa'i mjug bsdu ba bstan to / /
da ni sngon gyi mtha' la brten pa'i lta ba brgyad po de dag las gzhan 'das pa'i dus na byung bar ma gyur ces bya bar lta ba mi 'thad par bstan pa'i phyir /
da ni /
'das pa'i dus na ma byung zhes / /
bya ba de yang mi 'thad do / /
zhes bya ba smras te /
de nyid kyi rigs pa bstan pa'i phyir /
rigs pa gang gi zhe na /
de'i phyir bshad pa /
sngon tshe rnams su gang byung ba / /
de las 'di gzhan ma yin no zhes bya ba smras so / /
ci'i phyir zhe na zhes bya ba ni pha rol po dag 'dri ba'i tshig yin no / /
de'i lan du /
gal te 'di ni gzhan gyur na / /
de med par yang 'byung bar 'gyur / /
zhes bya ba smras te /
gal te sngon gyi tshe rabs rnams su gang byung bar gyur pa'i phung po lnga po de las da ltar gyi phung po lnga po 'di gzhan yin par gyur na sngon gyi phung po de med par yang da ltar gyi phung po 'di 'byung ba'i skyon du 'gyur ro / /
de'i phyir /
de ni mi 'dod de /
de'i phung po lnga po byung bar gyur pa gang yin pa de 'di'i rkyen nyid yin par 'dod do zhes bya ba smras so / /
de nyid kyi rjes su dpag pa bstan pa'i phyir /
de'i phyir rjes su dpag pa ni lhas byin gyi phung po lnga ni sngon gyi phung po rnams las gzhan ma yin te /
rgyud tha dad pa ma yin te 'das pa'i phung po'i rgyu las byung ba yin pa'i phyir dper na lhas byin gyi 'das pa'i phung po lnga bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na lhas byin gyi 'das pa'i phung po rgyud tha dad pa ma yin na 'das pa'i phung po'i rgyu las byung ba yin pa'i phyir sngon gyi phung po rnams las gzhan ma yin pa de bzhin du /
lhas byin gyi da ltar gyi phung po lnga yang rgyud tha dad pa ma yin na 'das pa'i phung po'i rgyu las byung ba yin pa'i phyir sngon gyi phung po rnams las gzhan pa ma yin no / /
gal te 'di ni gzhan gyur na / /
de med par yang 'byung bar 'gyur / /
zhes bya ba de'i skyon gzhan yang bstan pa'i phyir /
de med par yang 'byung bar 'gyur / /
zhes bya ba'i skyon de 'ba' zhig tu yang ma zad de /
de bzhin du ni gnas 'gyur zhing / /
rkyen des phung po phyi ma mtshan nyid mi 'dra ba ma bskyed pa'i phyir sngon bzhin du gnas par 'gyur ro zhes bya bar dgongs so zhes bya ba smras te /
des ni gal te gzhan yin na /
sngon gyi phung po'i rkyen des phung po phyi ma mtshan nyid mi 'dra ba 'di ma bskyed pa'i phyir sngon gyi phung po de da ltar yang sngon bzhin du gnas pa'i skyon du 'gyur bar bstan to / /
de lta yin na /
der ma shi bar skye bar 'gyur /
tshe rabs gzhan der ma shi ba kho nar gzhan dag nyid thob pas rnam par gnas pa zhig 'dir skyes pa'i phyir ro zhes bya bar dgongs so zhes bya ba ni gal te gzhan yin na da ltar gyi phung po gzhan 'di sngon gyi tshe rabs gzhan der ma shi bar 'dir skyes pa'i skyon du 'gyur bar bstan to / /
gzhan yin pa'i skyon gzhan yang bstan pa'i phyir /
de ltar gzhan nyid du khas len na skyon 'di dag tu yang 'gyur te /
cha dang las rnams chud za dang / /
gzhan gyis byas pa'i las rnams ni / /
gzhan gyis so sor myong ba dang / /
de la sogs par thal bar 'gyur / /
de ltar na las byas pa chud za ba dang /
ma byas pa dang phrad pa la sogs par thal bar 'gyur ro zhes bya ba smras so / /
da ni gal te gzhan yin na ma byung ba las 'byung ba yin par mi 'gyur bar bstan pa'i phyir /
ma byung ba las 'byung min te / /
'di la skyon du thal bar 'gyur / /
zhes bya ba smras te /
gal te gzhan yin na ma byung ba las 'byung ba ma yin par 'gyur te /
ci'i phyir zhe na /
ma byung ba las 'byung ba yin par 'dod na 'di la skyon du thal bar 'gyur ro / /
ji ltar zhe na zhes bya ba ni pha rol po dag na re ma byung ba las 'byung ba yin na 'di la ji ltar skyon du thal bar 'gyur zhes 'dri ba'i tshig yin no / /
de'i lan du /
bdag ni byas par 'gyur ba dang / /
ma byung ba las byung ba'i phyir /
dper na bum pa bzhin no zhes bya ba smras te /
da ltar gyi phung po dang bdag 'di ma byung ba las 'byung ba yin par gyur na khyed kyi bdag de byas par 'gyur te /
ma byung ba las 'byung ba'i phyir dper na bum pa bzhin no zhes bya ba'i skyon du thal bar 'gyur ro / /
'di la skyon gzhan ji lta bur thal bar 'gyur ba yang bstan pa'i phyir /
byung ba rgyu med can du 'gyur /
skyed par byed pa'i rgyu sngon las dang nyon mongs pas nye bar bsags pa zhes bya ba'i phung po gzhan med pa'i phyir ro zhes bya ba smras te /
da ltar gyi phung po dang bdag 'di ma byung ba las byung ba yin par gyur na khyed kyi bdag dang phung po byung ba 'di rgyu med pa can gyi skyon du thal bar yang 'gyur te /
skyed par byed pa'i rgyu sngon las dang nyon mongs pas nye bar bsags pa zhes bya ba'i phung po gzhan med pa'i phyir ro / /
de dag gis ni sngon gyi mtha' la brten pa'i lta ba brgyad po dag las bdag 'das pa'i dus na byung bar ma gyur ces bya bar lta ba mi 'thad par bstan to / /
da ni sngon gyi mtha' la brten pa'i lta ba brgyad po dag las bdag 'das pa'i dus na byung bar gyur kyang gyur la byung bar ma gyur kyang ma gyur ces bya ba dang /
byung bar gyur pa yang ma yin /
byung bar ma gyur pa yang ma yin zhes bya bar lta ba gnyis mi 'thad par bstan pa'i phyir /
gnyi ga dang gnyi ga ma yin pa yang ma yin te /
bdag gnyi ga dang gnyi ga ma yin pa'i skyon bstan zin pa'i phyir ro zhes bya ba smras so / /
sgrub pa ji skad bstan pas / /
de ltar bdag byung bdag ma byung / /
gnyi ga gnyi ga ma yin par / /
'das la lta ba gang yin pa / /
de dag 'thad pa ma yin no / /
zhes bsgrub pa sngar bstan zin pa'i dbang gis mjug bsdu bar bya'o zhes bya ba ni sngon gyi mtha' la brten pa'i lta ba brgyad po dag las snga ma bzhi po mi 'thad par bstan pa'i mjug bsdu ba bstan to / /
da ni phyi ma'i mtha' la brten pa'i lta ba brgyad po dag las /
re zhig bdag ma 'ongs pa'i dus gzhan du 'byung bar 'gyur zhes bya ba dang /
'byung bar mi 'gyur zhes bya ba dang /
'byung bar 'gyur yang 'gyur la /
'byung bar mi 'gyur yang mi 'gyur zhes bya ba dang /
'byung bar 'gyur ba yang ma yin /
'byung bar mi 'gyur ba yang ma yin zhes bya ba lta ba snga ma bzhi po sngar bstan pa dag bzhin du mi 'thad par mtshungs par bstan pa'i phyir /
da ni /
ma 'ongs dus gzhan 'byung 'gyur dang / /
'byung bar mi 'gyur zhes bya bar / /
lta ba gang yin de dag ni / /
'das pa'i dus dang mtshungs pa yin /
de kho na bzhin du gcig pa nyid dang /
gzhan nyid dang /
gnyi ga nyid dang /
gnyi ga ma yin pa nyid dgag pa'i phyir ro zhes bya ba smras so / /
da ni sngon gyi mtha' la brten pa'i lta ba brgyad po dag las 'jig rten rtag pa dang /
'jig rten mi rtag pa dang /
rtag kyang rtag la mi rtag kyang mi rtag pa dang /
rtag pa yang ma yin mi rtag pa yang ma yin zhes bya bar lta ba phyi ma bzhi mi 'thad par bstan par bya'o / /
de la re zhig 'jig rten rtag ces bya bar lta ba mi 'thad par bstan pa'i phyir yang /
gzhan yang gcig pa nyid yin na / /
gal te lha de mi de na / /
de lta na ni rtag par 'gyur / /
zhes bya ba la sogs pa smras te /
bdag 'das pa'i dus na byung bar gyur ces bya bar lta ba la brten nas /
'jig rten rtag ces bya bar lta ba 'di 'byung bar 'gyur te /
de yang bdag 'das pa'i dus na byung bar gyur ces bya ba de'i gzhi las gal te /
bdag 'das pa'i dus na lhar gyur pa de da ltar gyi mi 'di yin no zhes bya bar lta bar gyur pas de lta na 'jig rten rtag par lta bar gyur pa'i phyir de yang mi 'thad par ston to / /
gal te de ltar gyur na ci nyes she na zhes bya ba ni pha rol po dag 'di skad ces 'dri ba'i tshig yin no / /
de'i lan du /
lha ni ma skyes nyid 'gyur te / /
rtag la skye ba med phyir ro / /
rtag pa ni skye ba med pa can yin pa'i phyir ro zhes bya ba smras te /
de ltar gyur na bdag 'das pa'i dus na lhar gyur pa de da ltar gyi mi 'dir ma skyes pa nyid kyi skyon du 'gyur te /
rtag pa la skye ba med pa'i phyir ro / /
phyir rgol ba dag na re /
bdag skyes pa kho nas lha la sogs pa'i bya ba byed pa la sbyor ba'i phyir /
lha la sogs pa dag gi bdag gcig kho na yin par bstan par bya ba yin no zhes zer ro zhes bya ba ni pha rol po dag na re /
khyed dbu ma pas /
rtag la skye ba med phyir ro / /
zhes smras pa de ni kho bo cag 'dod pa yin te /
'di ltar bdag rtag pa nges par gnas pa ni lha la sogs pa'i lus kyi bya ba byed pa la sbyor ba'i phyir /
lha la sogs pa dag gi lus tha dad pa'i bdag ni gcig kho na yin pa'i phyir ro zhes zer ba'i tshig yin no / /
de skad ces zer ba de'i lan du /
'dir 'grel pa byed pa nyid kyis /
de ni bzang po ma yin te /
bdag rgyu sngon du 'gro ba nyid dang ldan pa ni mi rtag pa nyid du bstan pa'i phyir dang /
yod pa nyid du ma grags pa lha la sogs pa'i bya ba byed pa la sbyor ba mi srid pa'i phyir ro zhes bya ba smras te /
bdag lha la sogs pa'i lus la sbyor ba'i rgyu sngon du 'gro zhing /
phyis lha la sogs pa'i 'bras bu'i bya ba byed pa dang ldan pa ni mi rtag pa nyid yin pa'i phyir dang /
sngar bstan pa'i tshul gyis brtag pa yod pa nyid du ma grags pa lha la sogs pa'i 'bras bu'i bya ba byed pa la sbyor ba yang mi srid pa'i phyir de ni bzang po ma yin no / /
ci ste yang gcig pa nyid yin na /
ci skad bstan pa'i skyon du gyur na mi rung bas gzhan nyid yin par shes par bya'o zhe na zhes bya ba ni pha rol po dag de skad zer ba'i tshig yin no / /
de'i lan du /
de la yang skyon 'di yod de /
gal te lha las mi gzhan na / /
de lta na ni mi rtag 'gyur /
mi'i bdag skyes pa na lha'i bdag zhig pa'i phyir zhes bya ba smras so / /
ci ste de ltar gyur na ci nyes she na zhes bya ba ni /
pha rol po dag de skad ces 'dri ba'i tshig yin no / /
de'i lan du /
gal te lha mi gzhan yin na / /
rgyud ni 'thad par mi 'gyur ro / /
gzhan yin pa'i phyir dper na /
lhas byin dang mchod sbyin gyi bdag gi rgyud dag bzhin no zhes bya ba smras te /
de ltar gyur na rgyud gcig pa nyid du 'thad par mi 'gyur bas /
bdag 'das pa'i dus na byung bar gyur ces byar mi rung ste /
dper na lhas byin dang mchod sbyin gyi bdag gi rgyud dag ni gzhan yin pa'i phyir rgyud gcig tu 'thad par mi 'gyur ba de bzhin du /
lha dang mi gzhan yin pa'i phyir bdag gi rgyud dag kyang gzhan yin pa'i phyir rgyud gcig tu 'thad par mi 'gyur bas /
bdag 'das pa'i dus na ni byung bar gyur ces bya ba'i gzhi ma grub pas 'jig rten rtag ces bya bar lta ba mi 'thad do / /
gal te rgyud tha dad pa dang rgyud tha dad pa ma yin pa dag gi gzhan nyid gtan tshigs su rtog na gtan tshigs ma grub pa dang /
dpe ma grub pa yin no zhe na zhes bya ba ni pha rol po dag na re /
dbu ma pa'i gtan tshigs gzhan yin pa'i phyir zhes bya ba de'i don gang yin /
ci rgyud tha dad pa dag gi gzhan nyid dam /
'on te rgyud tha dad pa ma yin pa dag gi gzhan nyid yin /
des cir 'gyur zhe na /
gal te rgyud tha dad pa dag gi gzhan nyid don dam par gtan tshigs su rtog na ni gtan tshigs kyi don ma grub pa nyid de /
'di ltar don dam par khyed la 'das pa dang da ltar gyi rgyud tha dad pa dag gzhan nyid du ma grub pa'i phyir ro / /
'on te rgyud tha dad pa ma yin pa dag gi gzhan nyid gtan tshigs su rtog na ni dpe ma grub pa nyid yin te /
de ltar rgyud tha dad pa ma yin pa dag gi gzhan nyid kyi dper lhas byin dang /
mchod sbyin gyi rgyud tha dad pa dag mi rung ngo zhes zer ba'i tshig yin no / /
de skad ces zer ba de'i lan du /
'dir 'grel pa byed pa nyid kyis /
gtan tshigs spyir brjod pa'i phyir skyon med do zhes bya ba smras te /
kho bos rgyud tha dad pa dang /
rgyud tha dad pa ma yin pa dag gi gzhan nyid ces bye brag tu ma phye bar spyir gzhan nyid yin pa'i phyir rgyud ni 'thad par mi 'gyur ro zhes gtan tshigs spyir brjod pa'i phyir skyon med do / /
gang dag lha yang yin la /
mi yang yin no zhes zer ba dag gi phyir bshad pa /
gal te phyogs gcig lha yin la / /
phyogs gcig mi ni yin gyur na / /
de lta na lha nyid kyang yin la mi nyid kyang yin par 'thad do zhes bya bas ni rnam pa gnyis su smra ba dag gi gzhung las srog gi rnam grangs la ltos nas ni da ltar gyi mi 'di nyid sngon gyi lha yin la /
lus kyi rnam grangs la ltos nas ni da ltar gyi mi yang yin no zhes gnyi ga yin par smra ba dag gi gzhung dgag pa'i phyir 'di bshad de /
gal te gzhogs phyed lha yin la / /
gzhogs phyed mi yin na ni khyed kyi gzhung de mi 'thad do zhes bstan to / /
de lta na skyon ci yod ce na /
de lta na yang skyon 'dir 'gyur te / /
rtag dang mi rtag 'gyur ba'i phyir / /
de yang rigs pa ma yin no / /
phyed shi phyed gson pa mi 'thad pa bzhin no zhes bya ba smras te /
de'i phyir gnyi ga'i bdag nyid mi 'thad pas bdag 'das pa'i dus na byung bar gyur ces bya ba'i gzhi ma grub pa'i phyir /
'jig rten rtag ces bya bar lta ba mi rigs so / /
gang dag rtag pa yang ma yin /
mi rtag pa yang ma yin no zhes zer ba de dag gi phyir bshad pa / /
gal te rtag dang mi rtag pa / /
gnyi ga grub par gyur na ni / /
rtag pa ma yin mi rtag min / /
'grub par 'gyur ba 'dod la rag /
de dag bkag pas de lta bu ma grub pa'i phyir dang /
de dag bzhin du de yang bstan dka' ba'i phyir ro zhes bya bar dgongs so zhes bya bas ni gang dag bdag ni rtag pa dang mi rtag pa gnyi ga ma yin no zhes zer ba dag dgag pa'i phyir 'di bstan te /
gal te rtag pa dang mi rtag pa gnyis grub par gyur na ni de gnyis bkag pas de lta bu 'grub par 'dod la rag na /
de gnyis ma grub pas de yang mi 'grub pa'i phyir dang /
de gnyis 'grub pa bstan dka' ba bzhin du de yang 'grub par bstan dka' bas /
de ltar gnyi ga'i bdag nyid kyi bdag ma grub pas bdag 'das pa'i dus na byung bar gyur ces bya bar lta ba'i gzhi ma grub pa'i phyir 'jig rten rtag ces bya bar lta ba mi 'thad do / /
gzhan yang don dam par /
gal te gang zhig gang nas 'ongs / /
ci zhig gang du 'gro 'gyur na / /
de'i phyir de la thog med pas / /
rtag par 'gyur na de yang med / /
gal te lha'am mi gang zhig /
lha'i 'gro ba'am mi'i 'gro ba gang nas 'ongs shing /
'gro ba gzhan ci zhig tu lha 'am mi la sogs pa'i 'gro ba gang du gnas par 'gro bar 'gyur na ni de'i phyir de la thog ma med pas rtag par yang 'gyur ba zhig na /
de yang med de /
sems can nam /
gang zag gcig la 'ong ba dang 'gro ba mi 'grub pas dgag pa sngar bstan zin pa'i phyir ro zhes bya bas ni gzhan yang gal te don dam par bum par bye'u bcug pa'i tshul bzhin du bdag de lta bu zhig yod par gyur na ni de la thog ma med pas rtag par yang 'gyur ba zhig na /
de yang med pas rtag par mi 'grub bo / /
de ltar bum par bye'u bcug pa lta bu'i tshul gyi bdag rtag pa med pas bdag 'das pa'i dus na byung bar gyur ces bya ba'i gzhi ma grub pa'i phyir 'jig rten rtag ces bya bar lta ba mi 'thad do / /
de'i phyir de ltar rtag pa med do zhes bya ba ni sngon gyi mtha' la brten pa'i lta ba brgyad las 'jig rten rtag ces bya bar lta ba mi 'thad par bstan pa'i mjug bsdu ba yin no / /
da ni sngon gyi mtha' la brten pa'i lta ba brgyad las 'jig rten mi rtag ces bya bar lta ba mi 'thad par bstan pa'i phyir gal te mi rtag par 'gyur ro zhe na de yang rigs pa ma yin te /
gal te rtag pa 'ga' med na / /
mi rtag gang zhig yin par 'gyur / /
de yang rtag pa la ltos pas sam /
de bsal bas mi rtag pa nyid du 'grub pa'i phyir ro zhes bya ba smras te /
bdag 'das pa'i dus na byung bar ma gyur ces bya bar lta ba'i gzhi las /
'jig rten mi rtag ces bya bar lta ba 'di 'byung bar 'gyur te /
de yang bdag rtag pa ma grub pas bdag 'das pa'i dus na byung bar lta ba'i gzhi ma grub pa'i phyir 'jig rten rtag ces bya bar lta ba mi 'thad pas /
rtag pa 'ga' yang med na mi rtag pa gang zhig yin par 'gyur te /
de yang mi 'thad do zhes bstan to / /
da ni sngon gyi mtha' la brten pa'i lta ba brgyad las rtag kyang rtag la /
mi rtag kyang mi rtag pa dang /
rtag pa yang ma yin mi rtag pa yang ma yin zhes bya bar lta ba tha ma gnyis mi 'thad par bstan pa'i phyir /
gnyi ga dang gnyi ga ma yin pa nyid kyang mi 'thad pas de'i phyir bshad pa /
rtag pa dang ni mi rtag dang / /
de gnyis gsal bar gyur pa'o / /
gang zhig yin par 'gyur zhes bya bar sbyar ro zhes bya ba smras te /
bdag 'das pa'i dus na byung bar gyur kyang gyur la /
byung bar ma gyur kyang ma gyur ces bya bar lta ba'i gzhi las ni 'jig rten rtag kyang rtag la mi rtag kyang mi rtag ces bya bar lta ba 'byung la /
bdag 'das pa'i dus na byung bar gyur pa yang ma yin /
byung bar ma gyur pa yang ma yin zhes bya bar lta ba'i gzhi las ni /
'jig rten rtag pa yang ma yin mi rtag pa yang ma yin zhes bya bar lta ba 'byung ste /
de gnyis kyang rtag pa dang mi rtag par lta ba mi 'thad pas mi 'grub po zhes bya bar sbyar ro / /
de ltar re zhig sngon gyi mtha' las brtsams te /
rtag pa la sogs pa bzhi po dag med do zhes bya ba ni sngon gyi mtha' la brten pa'i lta ba brgyad po dag las 'jig rten rtag ces bya ba la sogs par lta ba phyi ma bzhi po dag mi 'thad par bstan pa'i mjug bsdu ba yin no / /
da ni phyi ma'i mtha' la brten pa'i lta ba brgyad po dag las snga ma bzhi sngar bstan pa'i lhag ma 'jig rten mtha' yod pa dang /
'jig rten mtha' med pa dang /
mtha' yod kyang yod la med kyang med pa dang /
mtha' yod pa yang ma yin /
mtha' med pa yang ma yin no zhes bya bar lta ba bzhi po dag mi 'thad par rim bzhin du dpyad par bya'o / /
de la re zhig 'jig rten mtha' yod ces bya bar lta ba mi 'thad par bstan pa'i phyir /
gal te 'jig rten mtha' yod na / /
'jig rten pha rol ji ltar 'gyur / /
mtha' zhes bya ba ni mu dang mjug ces bya ba dag gi rnam grangs so / /
mtha' yod ces bya ba ni de la de yod pa de /
sa bon tshig pa bzhin du nying mtshams sbyor ba med pa zhes bya ba'i tha tshig go zhes bya ba smras te /
bdag ma 'ongs pa'i dus gzhan du 'byung bar 'gyur zhes bya bar lta ba'i gzhi las 'jig rten mtha' yod ces bya bar lta ba 'di 'byung bar 'gyur te /
'dir gal te pha rol po dag 'dod pa ltar 'jig rten mtha' yod par rtog na mtha' zhes bya ba ni mu dang mjug zad pa yin pas de yod na sa bon tshig pa bzhin du nying mtshams sbyor ba med pa'i phyir 'jig rten pha rol med pas bdag ma 'ongs pa'i dus gzhan du 'byung bar 'gyur zhes bya bar lta ba'i gzhi mi 'grub pa'i phyir /
'jig rten mtha' yod ces bya bar lta ba mi 'thad par ston to / /
de nyid kyi 'thad pa bstan pa'i phyir /
de lta na 'jig rten pha rol yod par mi 'thad de /
mtha' yod pa'i phyir dgra bcom pa'i phung po mtha' ma sngon du btang ba las phung po phyi ma 'byung bar mi 'gyur ba bzhin no zhes bya ba smras te /
'dis ni 'jig rten mtha' yod na / /
'jig rten pha rol yod par mi rung ste /
mtha' yod pa'i phyir dper na dgra bcom pa'i phung po tha ma bzhin du 'gyur ba'i skyon yod pas 'jig rten mtha' yod par lta ba mi 'thad do zhes bstan to / /
glags yod pa'i tshig de las bzlog pas skabs kyi don dang de sgrub pa'i chos bstan pa'i phyir /
'jig rten pha rol de yang yod pas /
'dis ni phung po snga ma rnams kyi 'bras bu ni phung po phyi ma rnams yin pas /
de'i phyogs kyi chos ni de'i 'bras bu yod pa yin par bstan to zhes bya ba smras te /
'jig rten pha rol de yang yod pas 'jig rten mtha' yod pa ma yin par sgrub pa'i phyogs kyi chos gtan tshigs ni de'i 'bras bu yod pa yin par bstan te /
de'i rjes su dpag pa ni 'og nas ston to / /
da ni 'jig rten mtha' med ces bya bar lta ba mi 'thad par bstan pa'i phyir /
de bzhin du /
gal te 'jig rten mtha' med na / /
'jig rten pha rol ji ltar 'gyur / /
rgyu de kho na bzhin du gnas pa'i 'bras bu mi 'byung ba'i phyir ro zhes bya ba smras te /
bdag ma 'ongs pa'i dus na gzhan du 'byung bar mi 'gyur zhes bya bar lta ba'i gzhi las 'jig rten mtha' med ces bya bar lta ba 'di 'byung bar 'gyur te /
'dir gal te pha rol po dag 'dod pa ltar 'jig rten mtha' med par rtog na mtha' zhes bya ba ni mu dang mjug zad pa yin pas /
de med na thug pa med par 'byung ba'i phyir bdag ma 'ongs pa'i dus gzhan du 'byung bar mi 'gyur zhes bya bar lta ba'i gzhi ma 'grub pa'i phyir 'jig rten mtha' med ces bya bar lta ba mi 'thad par ston to / /
glags yod pa'i tshig de las bzlog pas skabs kyi don dang 'jig rten mtha' yod pa ma yin pa dang /
med pa ma yin par sgrub pa gnyi ga'i chos mthun pa'i dpe bstan pa'i phyir /
de yang yod pas /
'dis kyang /
gang phyir phung po rnams kyi rgyun / /
'di ni mar me'i 'od dang mtshungs / /
zhes bya ba chos mthun pa'i dpe'i tshig yin par bstan to zhes bya ba smras te /
de'i phyir 'dir sbyor ba'i tshig ni /
sngon gyi phung po'i rgyun ma rig pa dang bcas pa ni rgyun mi 'chad de /
de'i 'bras bu yod pa'i phyir dper na mar me'i rgyun bzhin no zhes bya bas ni 'jig rten mtha' yod pa ma yin par rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mar me'i rgyun snga ma mar dang /
ras dang bcas pa ni de'i 'bras bu yod pa'i phyir rgyun mi 'chad pa de bzhin du sngon gyi phung po'i rgyun ma rig pa dang /
srid pa dang bcas pa yang de'i 'bras bu yod pa'i phyir /
rgyun mi 'chad pas 'jig rten pha rol yod pa'i phyir 'jig rten mtha' med pa sa bon tshig pa bzhin du nying mtshams sbyor ba med pa ma yin no / /
de bzhin du de dang rigs mthun pa'i 'bras bu'i rgyun skyes pa yang mi 'jig pa ma yin te /
de'i 'bras bu yod pa'i phyir /
dper na mar me'i rgyun snga ma bzhin no zhes bya bas ni 'jig rten mtha' med pa ma yin par rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mar me'i rgyun snga ma ni de'i 'bras bu yod pa'i phyir mi 'jig pa ma yin pa de bzhin du phung po snga ma de dang rigs mthun pa'i 'bras bu'i rgyun da ltar gyi phung po skyes pa yang de'i 'bras bu yod pa'i phyir /
mi 'jig pa ma yin pas 'jig rten mtha' med pa de kho na bzhin du gnas pa'i 'bras bu mi 'byung ba ma yin no / /
de'i phyir mtha' yod nyid dang ni / /
mtha' med pa yang mi rigs so / /
zhes bya bas ni 'jig rten mtha' yod pa ma yin pa dang /
mtha' med pa ma yin par rjes su dpag pa snga ma gnyis kyi mjug bsdu ba bstan te /
de dag gis ni rjes su 'gro ba'i sgo nas 'jig rten mtha' yod par lta ba dang /
mtha' med par lta ba mi rigs par bstan to / /
da ni ldog pa'i sgo nas 'jig rten mtha' yod par lta ba dang /
mtha' med par lta ba mi rigs par bstan pa'i phyir /
gang gi phyir rjes su dpag pa ji skad bstan pa de dag med par gyur cing /
gal te snga ma 'jig 'gyur zhing / /
phung po 'di la brten byas nas / /
phung po de ni mi 'byung na / /
des na 'jig rten mtha' yod 'gyur / /
phung po phyi ma rnams dus thams cad du mi 'byung ba'i phyir ro / /
de bzhin du /
gal te snga ma mi 'jig cing / /
phung po 'di la brten byas nas / /
phung po de ni mi 'byung na / /
des na 'jig rten mtha' med 'gyur / /
phung po snga ma rnams dus thams cad du nges par gnas pa'i phyir ro zhes bya ba smras te /
gang gi phyir de ltar dbu ma pa'i rjes su dpag pa ji skad bstan pa gnyis po de dag med par gyur cing /
pha rol po dag 'dod pa'i gzhung tshig le'ur byas pa 'di gnyis ltar gyur na ni des na 'jig rten mtha' yod pa dang /
mtha' med par yang 'gyur ba zhig na /
de lta ma yin pas 'jig rten mtha' yod pa dang /
mtha' med par lta ba mi 'thad do zhes bya bar sbyar ro / /
da ni 'jig rten mtha' yod kyang yod la med kyang med ces bya ba lta ba mi 'thad par bstan pa'i phyir /
da ni gal te phyogs gcig mtha' yod la / /
phyogs gcig mtha' ni med gyur na / /
'jig rten mtha' yod mtha' med 'gyur / /
de yang rigs pa ma yin no / /
ci'i phyir zhe na /
ji lta bur na nyer len pa / /
phyogs gcig rnam par 'jig 'gyur la / /
phyogs gcig rnam par 'jig mi 'gyur / /
de ltar de ni mi rigs so / /
phyogs gnyi gar bstan pa'i rjes su dpag pa dag gis gnod pa'i phyir ro / /
ji lta bur na nyer blang ba / /
phyogs gcig rnam par 'jig 'gyur la / /
phyogs gcig rnam par 'jig mi 'gyur / /
de ltar de yang mi rigs so / /
'dir yang phyogs gnyi gar bstan pa'i rjes su dpag pa dag gis gnod pa'i phyir ro zhes bya ba smras te /
bdag ma 'ongs pa'i dus gzhan du 'byung bar 'gyur yang 'gyur la 'byung bar mi 'gyur yang mi 'gyur zhes bya bar lta ba'i gzhi las 'jig rten mtha' yod kyang yod la /
mtha' med kyang med ces bya bar lta ba 'di 'byung ste /
de yang gal te rnam pa gnyis su smra ba dag 'dod pa ltar lus kyi rnam grangs la brten nas /
phyogs gcig mtha' yod la /
srog gi rnam grangs la brten nas phyogs gcig mtha' med par gyur na ni /
'jig rten mtha' yod kyang yod la /
mtha' med kyang med par 'gyur ba zhig na /
de yang rigs pa ma yin te /
ci'i phyir zhe na /
nye bar len pa po bdag dang /
nye bar blang ba phung po dag phyogs gcig rnam par 'jig par 'gyur la /
phyogs gcig rnam par 'jig par mi 'gyur ba de ltar rigs pa ma yin pa'i phyir bdag ma 'ongs pa'i dus gzhan du 'byung bar 'gyur yang 'gyur la /
'byung bar mi 'gyur yang mi 'gyur zhes bya bar lta ba'i gzhi ma grub pa'i phyir 'jig rten mtha' yod kyang yod la mtha' med kyang med ces bya bar lta ba mi 'thad do / /
da ni 'jig rten mtha' yod pa yang ma yin /
mtha' med pa yang ma yin zhes bya bar lta ba mi 'thad par bstan pa'i phyir /
de bzhin du /
gal te mtha' yod mtha' med pa / /
gnyi ga grub par gyur na ni / /
mtha' yod ma yin mtha' med min / /
'grub par 'gyur ba 'dod la rag /
de dag bkag pas de lta bu 'grub pa'i phyir dang /
de dag bzhin du de yang bstan dka' ba'i phyir ro zhes bya bar dgongs so zhes bya ba smras te / /
bdag ma 'ongs pa'i dus gzhan du 'byung bar 'gyur ba yang ma yin /
'byung bar mi 'gyur ba yang ma yin zhes bya bar lta ba'i gzhi las 'jig rten mtha' yod pa yang ma yin /
mtha' med pa yang ma yin zhes bya bar lta ba 'di 'byung ste /
de yang gal te /
gnyi ga ma yin pa smra ba dag 'dod pa ltar /
mtha' yod pa yang ma yin /
mtha' med pa yang ma yin zhes bya ba ni mtha' yod pa dang /
mtha' med pa gnyi ga grub par gyur na 'grub par 'dod la rag na de gnyis ma grub pas de yang mi 'grub pa'i phyir dang /
de gnyis 'grub pa bstan dka' ba bzhin du de yang 'grub pa bstan dka' bas /
de ltar gnyi ga'i bdag nyid kyi bdag ma grub pas bdag ma 'ongs pa'i dus gzhan du 'byung bar 'gyur ba yang ma yin /
'byung bar mi 'gyur ba yang ma yin zhes bya bar lta ba'i gzhi ma grub pa'i phyir 'jig rten mtha' yod pa yang ma yin /
mtha' med pa yang ma yin zhes bya bar lta ba mi 'thad do / /
de ltar sngon gyi mtha' dang /
phyi ma'i mtha' la brten pa'i lta ba rnams re re nas mi 'thad par bstan nas /
da ni lta ba thams cad spyir dgag pa bstan pa'i phyir /
da ni don dam par lta ba thams cad spyir mi 'thad par bstan pa'i phyir 'di bshad de /
yang na dngos po thams cad dag /
stong phyir rtag la sogs lta ba / /
gang du gang la gang dag ni / /
ci phyir kun tu 'byung bar 'gyur / /
yang na don dam par dngos po thams cad stong pa'i phyir rtag pa la sogs par lta ba dag gang du gang la gang dag ci'i phyir kun du 'byung bar 'gyur te /
yul dang byed pa po dang lta ba dang /
rgyu dag ma skyes pa'i phyir ro zhes bya bar dgongs so zhes bya ba smras te /
gang du gang dag ci'i phyir zhes bya ba dang /
yul byed pa po dang lta ba dang /
rgyu zhes bya ba dag go rims bzhin du sbyar ro / /
de'i phyir don dam par nye bar len pa'i phung po lnga ni ngo bo nyid yod pa kho na yin te /
lta ba'i gnas yin pa'i phyir ro zhes gang smras pa'i gtan tshigs kyi don ma grub pa nyid de /
don dam par lta ba mi 'thad par bstan pa'i phyir ro / /
kun rdzob pa'i gtan tshigs yin par rtog na ni don 'gal ba nyid do zhes bya ba ni pha rol po'i sgrub pa sun dbyung bas /
stong pa nyid kyi mi mthun pa'i phyogs kyi khyad par dgag pa'i mjug bsdu ba yin te /
de ltar lta ba thams cad mi 'thad pa de'i phyir /
pha rol po dag gis rab tu byed pa 'di'i dang por bsgrub pa de skad smras pa de'i gtan tshigs don dam par ni mi 'grub la kun rdzob tu ni 'gal ba nyid yin par bstan to / /
da ni slob dpon gyi zhal snga nas kyis de ltar bstan bcos brtsams pa mdzad pa mthar phyin nas /
bsgrub pa'i mchod pa de nyid sngon du btang ste /
ston pa sangs rgyas bcom ldan 'das kyi che ba nyid smos nas phyag 'tshal ba bstan pa'i phyir /
de'i phyir de ltar yang dag pa ma yin pa'i kun rdzob tu rtog pa las byung ba'i lta ba dag ni sdug bsngal sna tshogs kyi sa bon yin par thugs su chud nas /
'gro ba mtha' dag gi rtsa lag sangs rgyas bcom ldan 'das /
gang gis thugs brtse nyer bzung nas / /
lta ba thams cad spang ba'i phyir / /
dam pa'i chos ni bstan mdzad pa / /
gau ta ma de la phyag 'tshal lo / /
zhes bya ba smras so / /
de dag gi tshig gi don bstan pa'i phyir / /
gang gis zhes bya ba ni /
'gro ba mtha' dag gi rtsa lag sangs rgyas bcom ldan 'das kyis so / /
thugs brtse nyer bzung nas /
zhes bya ba ni rnyed pa dang bkur sti la sogs pa'i rgyu'i phyir ma yin te /
sangs rgyas bcom ldan 'das ni dam pa'i chos dkon mchog /
shin tu rmad du byung ba bla na med pa rab tu ston par mdzad pa yin pa'i phyir ro / /
lta ba thams cad spang ba'i phyir / /
zhes bya ba ni lta ba thams cad stong pa nyid du bstan pa'i phyir ro / /
dam pa'i chos zhes bya ba ni de dam pa yang yin chos kyang yin pas dam pa'i chos so / /
dam pa zhes bya ba ni nyon mongs pa bag chags dang bcas pa'i me zhi bar gyur pa'i phyir dang /
yon tan rab kyi mthar phyin pa thams cad kyi pha rol tu phyin pa'i rgyu yin pa'i phyir dam pa ste bzang ba'o / /
chos zhes bya ba ni gzhan dag legs pa la 'dzin par byed pa'am /
'khor ba'i 'khor lor 'khyam pa las 'dzin par byed pa'am /
rtog par byed pa'i rang dang gzhan gyi don phun sum tshogs pa rab kyi mthar phyin pa bla na med pa'i mthu 'dzin pa'i phyir chos so / /
dam pa'i chos ni bzang po'i chos te /
theg pa chen po yin no / /
de ltar yang 'phags pa lha mo dpal phreng gi seng ge'i sgra zhes bya ba'i mdo las /
bcom ldan 'das dam pa'i chos yongs su bzung ba zhes bgyi ba ni theg pa chen po'i tshig gi bla dgas lags te /
de ci'i slad du zhe na /
bcom ldan 'das nyan thos dang rang sangs rgyas kyi theg pa thams cad dang /
'jig rten pa dang /
'jig rten las 'das pa'i dge ba'i chos thams cad ni theg pa chen pos rab tu phye ba lags pa'i slad du ste /
bcom ldan 'das 'di lta ste /
dper bgyi na chu bo chen po bzhi ni mtsho ma dros pas rab tu phye ba lags pa de bzhin du /
bcom ldan 'das nyan thos dang rang sangs rgyas kyi theg pa thams cad dang /
'jig rten pa dang /
'jig rten las 'das pa'i dge ba'i chos thams cad kyang theg pa chen pos rab tu phye ba lags so zhes ji skad gsungs pa lta bu'o / /
bstan mdzad pa zhes bya ba ni bstan par gyur pa'o / /
gau ta ma zhes bya ba ni /
gdung gau ta ma'i rgyud yin pa'i phyir te /
de la sgrub pa'i mchod pa sngon du btang ste /
phyag 'tshal lo zhes bya ba smras so / /
dpal phreng gi seng ge'i sgra'i mdo sde'i don ni /
gang gi phyir theg pa chen po las sangs rgyas nyid 'byung zhing sangs rgyas nyid kyis mos pa la gzigs nas /
nyan thos dang rang sangs rgyas kyi theg pa bka' stsal pa de'i phyir /
theg pa chen po nyid dam pa'i chos zhes bya ba dngos yin par bstan to // //
bam po brgyad cu pa ste tha ma'o / /
da ni 'grel pa byed pa nyid kyis lung las chos kyi rnam grangs gzings lta bur shes pa rnams kyis chos nyid kyang spang bar bya na /
chos ma yin pa rnams lta ci smos zhes gsungs pa'i tshul nyid bsgrub pa'i phyir bstan bcos kyi lus rnam par gzhag pa 'dir don dam pa'i de kho na bstan pa dag rang dang gzhan gyi phyogs la ma grags pa sgrub pa dang sun dbyung ba'i ched du rjes su dpag pa'i gsal ba dang de kho na dag bstan bcos kyi lus mtha' dag rdzogs par byas shing don dam pa'i de kho na bstan pa dag rang dang gzhan gyi phyogs la grub par gyur pas de dag sgrub pa'i rjes su dpag pa'i gsal ba dang /
de kho na de dag kyang don dam par ngo bo nyid med pa nyid du sgrub pa ston to / /
de'i phyogs snga ma nye bar gzhag pa bstan pa'i phyir /
de ltar dngos po thams cad kyi ngo bo nyid med pa nyid bstan kyang /
smra ba ngan pa dngos po ngo bo nyid yod pa nyid la mngon par zhen pa'i bag chags kyis blo gros nyams pa rab rib can gyis yang dag pa ma yin pa mthong ba lta bu dag rang gi phyogs bsgrub pa'i phyir /
phyir zlog par byed de zhes bya ba smras so / /
de'i phyir phyir zlog par byed pa de dag na re 'di skad ces 'di la khyed kyis sgrub pa dang sun dbyung ba'i tshad ma dag gis nye bar brtags nas rang gi phyogs grub par bstan pa de la /
gal te sgrub pa dang sun dbyung ba'i tshad ma dag ngo bo nyid med pa nyid yin na ni de dag la brtag par 'dod pa'i dngos po'i de kho na rtog pa'i mthu nyid med de /
ngo bo nyid med pa'i phyir /
dper na mo gsham gyi bu'i lta ba la sogs pa bzhin no zhes zer ro zhes bya bar sbyar te /
'dis ni pha rol po dag na re dbu ma'i bstan bcos 'di la khyed dbu ma pas bsgrub par bya ba dang /
sun dbyung bar bya ba'i don dag sgrub pa dang /
sun 'byin pa'i tshad ma dag la rag las shing tshad ma gtso bo yin par mthong ba tshad ma la gus pa bskyed nas /
bsgrub par bya ba dang sun dbyung bar bya ba'i don dag sgrub pa dang sun 'byin pa'i tshad ma dag gis nye bar brtags nas rang gi phyogs grub par bstan pa de la gal te khyed kyi sgrub pa dang sun 'byin pa'i tshad ma dag ngo bo nyid med pa yin na ni de dag la brtag par 'dod pa'i dngos po'i de kho na da dung ma rtogs pa dag rtogs pa'i mthu nyid med de /
ngo bo nyid med pa'i phyir dper na mo gsham gyi bu'i lta ba la sogs pa la brtag par 'dod pa'i dngos po'i de kho na da dung ma rtogs pa dag rtogs pa'i mthu nyid med pa bzhin no zhes zer ba'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mo gsham gyi bu'i lta ba la sogs pa ni ngo bo nyid med pa'i phyir de la brtag par 'dod pa'i dngos po'i de kho na da dung ma rtogs pa dag rtogs pa'i mthu nyid med pa de bzhin du /
gal te sgrub pa dang sun 'byin pa'i tshad ma dag ngo bo nyid med pa yin na /
de dag kyang ngo bo nyid med pa'i phyir de dag la yang brtag par 'dod pa'i dngos po'i de kho na da dung ma rtogs pa dag rtogs pa'i mthu nyid med do zhes zer ro / /
'on te de dag ngo bo nyid yod pa yin na ni de dag bzhin du dngos po thams cad grub pas bstan bcos mtha' dag tu bstan pa'i rjes su dpag pa dag ma nges pa nyid kyang yin no zhe'o zhes bya ba ni pha rol po dag na re 'on te khyed dbu ma pa'i sgrub pa dang /
sun 'byin pa'i tshad ma de dag ngo bo nyid yod pa yin na ni ji ltar tshad ma de dag ngo bo nyid yod pa de bzhin du dngos po thams cad kyang ngo bo nyid yod par 'grub pas /
khyed dbu ma pas bstan bcos 'di'i lus mtha' dag tu bstan pa'i rjes su dpag pa dag ma nges pa nyid kyang yin te /
de ltar khyed kyi tshad ma de dag ngo bo nyid yod pa yin pas /
des na ji re zhig tshad ma dag ngo bo nyid yod pa bzhin du dngos po thams cad kyang ngo bo nyid yod par 'gyur ram /
'on te khyed kyi tshad ma dag gis dngos po thams cad ngo bo nyid med par bsgrubs pa de bzhin du dngos po thams cad kyang ngo bo nyid med par 'gyur ba ma nges pa nyid kyang yin no / /
kyang gi sgras ni 'gal ba 'khrul pa med pa'i gnod pa yod pa yang bsdus te /
'di ltar khyed la tshad ma dag yod pas dngos po thams cad ngo bo nyid med par ston pa bzhin du /
kho bo cag la yang khyed kyi tshad ma dag ngo bo nyid yod pa bzhin du dngos po thams cad kyang ngo bo nyid yod pa nyid du ston pa'i 'thad pa yod pa'i phyir ro zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de la 'dir zhes bya ba la sogs pas pha rol po dag gi gtan tshigs ngo bo nyid med pa'i phyir zhes bya ba de'i don gang yin /
ci rang dbang du rjes su dpag pa yin nam /
'on te gzhan sun 'byin pa yin /
de la gal te rang dbang du rjes su dpag pa yin te /
pha rol po dag nyid tshad ma la sogs pa dngos po thams cad ngo bo nyid med par sgrub na ni rang la ma grub pa nyid yin la /
'on te gzhan sun 'byin pa yin te /
dbu ma pa la tshad ma la sogs pa dngos po thams cad ngo bo nyid med pa nyid du thal bar skyon 'dogs pa yin na ni gzhan la ma grub pa nyid yin par ston to / /
de la re zhig pha rol po dag gi gtan tshigs ngo bo nyid med pa'i phyir zhes bya ba de rang dbang du rjes su dpag pa yin na rang la ma grub pa nyid yin par bstan pa'i phyir /
gal te gtan tshigs kyi don ngo bo nyid med pa'i phyir yod pa ma yin no zhes bya ba yin par 'dod na ni rang la gtan tshigs kyi don ma grub pa nyid do zhes bya ba smras te /
gal te pha rol po dag gi gtan tshigs ngo bo nyid med pa'i phyir zhes bya ba de pha rol po dag rang gi phyogs nyid la tshad ma la sogs pa dngos po thams cad ngo bo nyid med pa'i phyir yod pa ma yin no zhes bya ba yin par 'dod na ni rang la gtan tshigs kyi don ma grub pa nyid de /
'di ltar pha rol po dag gi phyogs la tshad ma la sogs pa dngos po thams cad ngo bo nyid med pa nyid du ma grub pa'i phyir ro / /
ji ste pha rol po dag gi gtan tshigs ngo bo nyid med pa'i phyir zhes bya ba de gzhan sun 'byin pa yin na ni gzhan la ma grub pa nyid yin par bstan pa'i phyir /
ji ste gzhan yin na ni gzhan la'o zhes bya ba smras te /
ji ste pha rol po dag gi gtan tshigs ngo bo nyid med pa'i phyir zhes bya ba de rang dbang du rjes su dpag pa las gzhan pa gzhan sun 'byin pa yin te /
dbu ma pa la tshad ma la sogs pa dngos po thams cad ngo bo nyid du thal bar skyon 'dogs pa yin na ni gzhan la ma grub pa nyid yin te /
'di ltar kho bo cag dbu ma pa ni tshad ma la sogs pa dngos po thams cad gtan ngo bo nyid med pa mo gsham gyi bu'i lta ba la sogs pa lta bur mi 'dod kyi tha snyad du rgyu dang rkyen gyis bskyed pa sgyu ma la sogs pa lta bur yod par 'dod pa'i phyir ro / /
des na kho bo cag gi phyogs la tha snyad du bsgrub pa dang /
sun 'byin pa'i tshad ma dag mo gsham gyi bu'i lta ba la sogs pa bzhin du gtan ngo bo nyid med pa ma yin pas /
de dag la rtag par 'dod pa'i dngos po'i de kho na da dung ma rtogs pa dag rtogs pa'i mthu nyid med pa ma yin no / /
da ni pha rol po dag gis gal te sgrub pa dang sun 'byin pa'i tshad ma dag ngo bo nyid med pa ma yin na ni /
de dag rtag par 'dod pa'i dngos po'i de kho na rtogs pa'i mthu nyid med de zhes smras pa de don dam par sgrub na ni grub pa la sgrub pa yin la /
tha snyad du sgrub na ni khas blangs pas gnod pa yin par bstan par bya ste /
de la re zhig don dam par sgrub na grub pa la sgrub pa yin par bstan pa'i phyir /
don dam par tshad ma la sogs pa ngo bo nyid med pas mthu nyid sel bar byed na ni grub pa la sgrub pa yin no zhes bya ba smras te /
kho bo cag dbu ma pa la yang de ltar grub zin pa'i phyir ro / /
tha snyad du grub na khas blangs pas gnod par bstan pa'i phyir tha snyad du na ni khas blangs pas gnod do zhes bya ba smras te /
khyod kyis kyang tha snyad du tshad ma la sogs pa yod par khas blangs pa'i phyir ro / /
de ltar smra ba ngan pa dngos po ngo bo nyid yod pa nyid la mngon par zhen pa'i bag chags kyis blo gros nyams pa rab rib can gyis yang dag pa ma yin pa mthong ba lta bu dag rang gi phyogs bsgrub pa'i phyir /
phyir zlog par byed pa de dag gi glan ka skabs med par byas nas /
da ni 'grel pa byed pa nyid kyis rang dbang du rjes su dpag pa don dam par tshad ma rnams ngo bo nyid med pa nyid du bstan pa'i phyir /
don dam par tshad ma rnams la yang rtogs par bya ba rtogs pa dang /
yid ches par bya ba ston pa'i mthu nyid med de /
'dus byas yin pa'i phyir dper na bong ba bzhin no zhes bya ba smras te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na bong ba ni 'dus byas yin pa'i phyir de la mngon sum gyi tshad ma'i yul rtogs par bya ba rtogs pa dang /
rjes su dpag pa'i tshad ma'i yul yid ches par bya ba ston pa'i mthu nyid med pa de bzhin du tshad ma rnams kyang 'dus byas yin pa'i phyir de rnams la yang mngon sum gyi tshad ma'i yul rtogs par bya ba rtogs pa dang /
rjes su dpag pa'i tshad ma'i yul yid ches par bya ba ston pa'i mthu nyid med do / /
de bzhin du skye ba can nyid dang /
rkyen gyi dbye bas tha dad pa nyid dang /
'jig pa nyid dang /
rtogs par bya ba nyid dang /
brjod par bya ba nyid la sogs pa'i gtan tshigs dag gi phyir ro zhes kyang rjes su dpag pa rgyas par brjod par bya ste /
sngar bstan pa'i tshul gyis spyir skye ba bkag pa'i phyir dang /
bya ba bkag pa'i phyir ro zhes bya bas ni dam bcas pa snga ma'i gtan tshigs ni 'di dag kyang yin par sbyar te /
de dag gis don dam par tshad ma rnams ngo bo nyid med pas mthu nyid med par rjes su dpag par bya ste /
de yang sngar skye ba med pa'i rab tu byed pa la sogs par bstan pa'i tshul gyis spyir tshad ma la sogs pa dngos po thams cad kyi skye ba dang bya ba bgag pa'i phyir ro / /
gzhan yang gal te tshad ma rnams ngo bo nyid yod pa yin na des na ngo bo nyid ni ltos pa med pa'i phyir gzhal bya med cing gzhal bya mi 'jal bar yang rang nyid kyi tshad mar 'gyur ba dang gzhal bya yang tshad ma med cing tshad mas yongs su ma gzhal bar yang rang nyid kyis gzhal byar 'gyur ba zhig na de ltar ma yin te /
de ltar tshad ma yang gzhal bya 'jal na tshad ma yin gyi mi 'jal na ma yin la /
gzhal bya yang tshad mas gzhal na gzhal bya yin gyi ma gzhal na ma yin pas /
de'i phyir tshad ma dang gzhan bya gnyi ga'i mtshan nyid nges par gnas pa ma yin gyi brjod pa khyad par can rten pa la ltos pa dang bcas pa nyid yin pa'i phyir don dam par ngo bo nyid med pa nyid yin te /
re zhig de dag gis ni tshad ma rnams spyir dgag pa bstan to / /
da ni mngon sum dang rjes su dpag pa dang bsgrub pa'i yan lag rnams re re nas khyad par las dgag pa bstan par bya ste /
de'i phyir /
khyad par las dpag par bya ba ni don dam par mngon sum la mngon sum gyi ngo bo nyid med de /
dbang po la brten pa'i phyir /
dper na 'khrul pa'i shes pa bzhin no zhes bya ba la sogs pa smras te /
'di ni mngon sum dgag pa'i rjes su dpag pa ston te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na 'khrul pa'i shes pa ni dbang po la brten pa'i phyir de la mngon sum gyi ngo bo nyid med pa de bzhin du /
mngon sum yang dbang po la brten pa'i phyir de la mngon sum gyi ngo bo nyid med do / /
de bzhin du don dam par rjes su dpag pa la yang rjes su dpag pa'i ngo bo nyid med de /
tshad ma yin pa'i phyir dper na mngon sum bzhin no zhes bya bas ni rjes su dpag pa dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mngon sum ni tshad ma yin pa'i phyir de la rjes su dpag pa'i ngo bo nyid med pa de bzhin du rjes su dpag pa yang tshad ma yin pa'i phyir de la yang rjes su dpag pa'i ngo bo nyid rjes su dpag pa'i tshad ma de la med do / /
yang na don dam par rjes su dpag pa ni tshad ma ma yin te /
rnam par rtog pa yin pa'i phyir /
dper na sdong dum la mir shes pa bzhin no zhes bya bas ni rjes su dpag pa tshad ma ma yin par dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sdong dum la mir shes pa ni rnam par rtog pa yin pa'i phyir tshad ma ma yin pa de bzhin du /
rjes su dpag pa yang rnam par rtog pa yin pa'i phyir tshad ma ma yin no / /
da ni dam bcas pa de la sogs pa sgrub pa'i yan lag rnams mi 'thad par bstan pa'i phyir /
de bzhin du dam bcas pa la sogs pa sgrub pa'i yan lag rnams la yang zhes bya ba la sogs pa smras so / /
de la re zhig dam bcas pa mi 'thad par bsgrub pa'i phyir /
de'i mtshan nyid ji bstan par bya ste /
de'i phyir /
de dag gis bsgrub par bya ba bstan pa ni bsgrub par bya ba nges par gzung ba ste /
bsgrub par 'dod pas bsgrub par bya ba nyid du 'dod pa'i phyogs don 'gal ba la sogs pas ma bsal ba gang yin pa ni dam bcas pa'i mtshan nyid yin no zhes bya ba smras te /
des ni dam bcas pa'i mtshan nyid bstan to / /
rigs pa'i bstan bcos las dam bcas pa'i mtshan nyid ni bsgrub par bya ba la yod pa nyid du nges pa'i tshul yin par 'byung bas de la bsgrub par bya ba bstan pa'i tshul gsum po bsgrub par bya ba la yod pa nyid du nges pa'i tshul dang /
mthun pa'i phyogs la yod pa nyid du nges pa'i tshul dang /
mi mthun pa'i phyogs la med pa nyid du nges pa'i tshul gsum las bsgrub par bya ba la yod pa nyid du nges pa'i tshul yin te /
de ni bsgrub par bya ba nges par bzung ba ste zhes bya ba 'dis bstan to / /
de ji ltar yod pa nyid du nges pa'i tshul yin zhe na /
bsgrub par 'dod pas bsgrub par bya ba nyid du 'dod pa'i phyogs don 'gal ba la sogs pas ma bsal ba gang yin pa de ni yod pa nyid du nges pa ste /
rjes su dpag par bya ba'i chos can la bsgrub par bya ba chos yod pa'i phyogs de la bsgrub par 'dod pa'i rtags gsum po ngo bo nyid dang /
mi dmigs pa dang /
'bras bu zhes bya ba dag gis ngo bo nyid las mi rtag par rjes su dpag pa dang /
mi dmigs pa las dngos po med par rjes su dpag pa dang /
'bras bu las rgyu rjes su dpag pa'i gtan tshigs kyi don 'gal ba dang /
ma grub pa dang /
ma nges pa la sogs pa'i skyon dag gis ma bsal ba gang yin pa de ni bsgrub par bya ba la yod pa nyid du nges pa'i tshul zhes bya ste de ni dam bcas pa'i mtshan nyid yin no zhes bya bar sbyar ro / /
de la gang dag sgrub pa dang sun 'byin pa dag don dam pa pa yin pa smras pa de dag la 'di skad ces dri ba bya ste /
bsgrub par bya ba gang yin /
grub pa'am 'on te ma grub pa yin zhes bya bas ni dbu ma pas rigs pa can la sogs pa gang dag sgrub pa dang sun 'byin pa'i tshad ma dag don dam pa pa yin par smra ba de dag la 'di skad ces sgrub par 'dod pa'i rtags gsum po ngo bo nyid dang mi dmigs pa dang 'bras bu zhes bya ba dag gis rjes su dpag par bya ba'i chos can la bsgrub par bya ba chos mi rtag pa dang /
dngos po med pa dang /
rgyu dang zhes bya ba dag bsgrub par bya'o zhes rigs pa'i bstan bcos las byung na bsgrub par bya ba de gang yin /
ji ste sgrub pa'am 'on te ma grub pa yin zhes brtag pa rnam pa gnyis bstan to / /
de la re zhig brtag pa dang po mi 'thad par bstan pa'i phyir /
de la gal te grub pa yin na ni de bsgrub pa don med pa nyid do zhes bya ba smras te /
gal te bsgrub par bya ba de grub pa yin na ni de sgrub pa don med pa nyid de /
grub pa la sgrub pa'i skyon du 'gyur ba'i phyir ro / /
brtag pa gnyis pa mi 'thad par bstan pa'i phyir /
'on te ma grub pa nyid yin na ni /
don dam par de bsgrub par bya ba ma yin te /
ma grub pa yin pa'i phyir /
dper na ri bong gi rwa'i yon po nyid bzhin no zhes bya ba smras te /
'on te bsgrub par bya ba de ma grub pa yin na ni don dam par de bsgrub par bya ba ma yin te /
ma grub pa yin pa'i phyir /
dper na ri bong gi rwa'i yon po nyid bzhin te /
de dag ni chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na ri bong gi rwa'i yon po nyid ni yod pa nyid du ma grub pa yin pa'i phyir bsgrub par bya ba ma yin pa de bzhin du /
bsgrub par bya ba ma grub pa yang ma grub pa yin pa'i phyir bsgrub par bya ba ma yin no / /
de ltar bsgrub par bya ba grub pa dang /
ma grub pa gnyi ga sgrub pa'i chos dag gi bsgrub par bya ba ma yin pas don dam par dam bcas pa'i mtshan nyid yod par mi 'thad do / /
ji ste yang 'di snyam du rang dang gnyi ga la ma grub pa bsgrub par bya ba ma yin no zhe na ni grub pa la sgrub pa yin no / /
'on te gzhan la ma grub pa bsgrub par bya ba ma yin zhe na ni dpe med de ri bong gi rwa med pa la grub pa'i chos med pa'i phyir dang /
gtan tshigs kyi don kyang ma grub pa nyid yin no snyam du sems na zhes bya ba ni pha rol po dag na re khyed dbu ma pas bsgrub par bya ba de gal te grub pa yin na ni de sgrub pa don med pa nyid do zhes smras pa ni bden no / /
'on te ma grub pa yin na ni don dam par de bsgrub par bya ba ma yin te /
ma grub pa yin pa'i phyir /
dper na ri bong gi rwa'i yon po nyid bzhin no zhes smras pa ni mi rung ngo / /
ci'i phyir zhe na /
bsgrub par bya ba ma grub pa zhes bya ba de gal te rang dang gnyi ga la ma grub pa bsgrub par bya ba ma yin no zhes khyod zer na ni grub pa la sgrub pa yin te /
kho bo cag gi phyogs la yang bsgrub par bya ba rang dang gnyi ga la ma grub pa bsgrub par bya ba ma yin par grub zin pa'i phyir ro / /
'on te bsgrub par bya ba gzhan la ma grub pa bsgrub par bya ba ma yin no zhes khyed zer na ni khyed kyi dpe med de /
'di ltar khyed kyi dpe ri bong gi rwa'i yon po nyid bzhin no zhes bya ba de la /
ri bong gi rwa med pa la khyed kyi sgrub pa'i chos ma grub pa yin pa'i phyir zhes bya ba de med de /
ri bong gi rwa med pa ni gzhan la yang med par grub pas ma grub pa ma yin pa'i phyir khyed kyi dpe ri bong gi rwa'i yon po bzhin no zhes bya ba de sgrub pa'i chos ma grub pa'i phyir zhes bya ba de med pa'i phyir khyed kyi dpe sgrub pa'i chos dang mi ldan pas dper mi rung ba'i phyir ro / /
gzhan yang bsgrub par bya ba gzhan la ma grub pa bsgrub par bya ba ma yin no zhes khyed zer na de la khyed kyi gtan tshigs kyi don kyang ma grub pa nyid yin te 'di ltar khyed kyi gtan tshigs ma grub pa yin pa'i phyir zhes bya ba de mi rung ste /
ri bong gi rwa'i yon po med pa nyid ni gzhan la yang grub pa yin pa'i phyir khyed kyi gtan tshigs ma grub pa yin pa'i phyir zhes bya ba de mi rung ba'i phyir ro / /
de lta bas na bsgrub par bya ba gzhan la ma grub pa ni bsgrub par bya ba yin pas dam bcas pa'i mtshan nyid ni don dam pa yin pa'i phyir tshad ma rnams kyang don dam par ngo bo nyid yod pa yin la /
de dag bzhin du dngos po thams cad kyang don dam par ngo bo nyid yod par 'grub pas khyed kyis bstan bcos mtha' dag tu bstan pa'i rjes su dpag pa dag ma nges pa nyid kyang yin no zhes zer ro / /
de skad ces zer ba de'i lan du 'dir 'grel pa byed pa nyid kyis /
gtan tshigs spyir brjod pa'i phyir dang /
dpe la yang spyir rjes su 'gro ba bstan pa'i phyir dang /
gzhan la ma grub pa nyid kyang bkag pa'i phyir grub pa la sgrub pa yang ma yin la /
dpe dang gtan tshigs med pa yang ma yin no zhes bya ba smras te /
dbu ma pas gtan tshigs spyir brjod pa'i phyir grub pa la sgrub pa ma yin te /
'di ltar kho bos rang dang gnyi ga la ma grub pa bsgrub par bya ba ma yin no zhe'am gzhan ma grub pa bsgrub par bya ba ma yin no zhes khyad par du rnam par brtag pa ma byas par spyir ma grub pa ni bsgrub par bya ba ma yin no zhes gtan tshigs spyir brjod pa'i phyir grub pa la sgrub pa ma yin no / /
dbu ma pas dpe la yang spyir gtan tshigs rjes su 'gro ba bstan pa'i phyir dpe med pa yang ma yin te /
'di ltar kho bo cag gi dpe ri bong gi rwa'i yon po nyid bzhin no zhes bya ba de la yang yon po nyid yod par ma grub pa yin pa'i phyir de bsgrub par bya ba ma yin par rang dang gzhan dang gnyi ga'i phyogs la gtan tshigs rjes su 'gro ba bstan pa'i phyir dpe sgrub pa'i chos dang ldan pas dpe med pa yang ma yin no / /
dbu ma pas bsgrub par bya ba gzhan la ma grub pa nyid kyang bsgrub par bya ba ma yin par bkag pa'i phyir gtan tshigs med pa yang ma yin te /
'di ltar dbu ma pa'i gtan tshigs ma grub pa yin pa'i phyir zhes bya ba de bsgrub par bya ba gzhan la ma grub pa nyid kyang ma grub pa yin pa'i phyir bsgrub par bya ba ma yin no zhes ma grub pa nyid yin na bsgrub par bya ba ma yin pa'i gtan tshigs su bstan pa'i phyir gtan tshigs med pa yang ma yin no / /
de lta bas na bsgrub par bya ba spyir ma grub pa ni ri bong gi rwa'i yon po nyid bzhin du bsgrub par bya ba ma yin pas dam bcas pa'i mtshan nyid don dam pa pa yin par mi 'grub cing /
tshad ma gzhan dag kyang de bzhin du mi 'grub pas de dag bzhin du dngos po thams cad kyang mi 'grub pa'i phyir kho bos bstan bcos mtha' dag tu bstan pa'i rjes su dpag pa dag ma nges pa nyid kyang ma yin no zhes bstan to / /
gal te bya ba dang gdul ba bzhin du bsgrub par bya ba 'grub po zhe na zhes bya ba ni pha rol po dag na re khyed dbu ma pas bsgrub par bya ba grub pa dang /
ma grub pa zhes rnam par brtags nas de gnyi ga bsgrub par bya ba ma yin no zhes smras pa de mi rung ste /
'di ltar dper na las su bya ba byas pa dang ma byas pa zhes rnam par brtag pa ma byas par byed pa dang /
sems can gdul ba yang ma btul ba zhes bya bar rnam par brtag pa ma byas par 'dul bar byed pa de bzhin du /
bsgrub par bya ba yang grub pa dang ma grub pa zhes rnam par brtag mi dgos par bsgrub par bya ba yin par 'grub po zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de ni lan ma yin te /
brgal zhing brtag pa mtshungs pa dang lan btab zin pa'i phyir ro zhes bya ba smras te /
pha rol po dag gis tshig de ni kho bos bsgrub par bya ba grub pa dang ma grub pa bsgrub par bya ba ma yin par bstan pa de'i lan ma yin te /
'di ltar bya ba yang gang yin /
byas pa'am 'on te ma byas pa yin /
gdul ba gang yin btul ba'am /
'on te ma btul ba yin zhes brgal zhing brtag pa yang sngar bsgrub par bya ba gang yin grub pa'i 'on te ma grub pa yin zhes bya ba dang mtshungs pa'i phyir dang /
lan kyang de la gal te grub pa yin na ni de sgrub pa don med pa nyid do / /
'on te ma grub pa yin na ni don dam par de bsgrub par bya ba ma yin te /
ma grub pa yin pa'i phyir /
dper na ri bong gi rwa'i yon po nyid bzhin no zhes bya bas btab zin pa'i phyir te /
'dir yang gal te byas pa dang btul ba yin na ni de byed pa dang btul ba don med pa nyid do / /
'on te ma byas pa dang ma btul ba yin na ni don dam par de bya ba dang gdul ba ma yin te /
ma byas pa dang ma btul ba yin pa'i phyir /
dper na ri bong gi rwa'i yon po nyid bzhin no zhes bya bar sbyar ro / /
gal te lan ma yin pa ma yin te /
nus pa'i don yin pa'i phyir ro zhe na zhes bya ba ni pha rol po dag na re kho bos bya ba dang gdul ba bzhin du bsgrub par bya ba 'grub po zhes smras pa de lan ma yin pa ma yin te /
'di ltar byas pa dang ma byas pa dang btul ba dang ma btul ba dag bya ba dang gdul ba ma yin yang byed bzhin pa dang /
gdul ba bzhin pa ni nus pa'i don yin pa'i phyir bya ba dang /
gdul ba yin pa bzhin du /
grub pa dang ma grub pa bsgrub par bya ba ma yin yang bsgrub bzhin pa ni nus pa'i don yin pa'i phyir bsgrub par bya ba yin no zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
de yang lan ma yin te /
brgal zhing brtag pa mtshungs pa dang lan btab zin pa'i phyir ro zhes bya ba de nyid kyis lan btab zin pa'i phyir ro zhes bya ba smras te /
byed bzhin pa dang 'dul bzhin pa dang bsgrub bzhin pa nus pa'i don yin pa'i phyir ro zhes bya ba de la yang byas pa'am ma byas pa dang /
btul ba'am ma btul ba dang /
grub pa'am ma grub pa gang yin zhes brgal zhing brtag pa dang /
lan kyang snga ma bzhin pas de yang lan ma yin no / /
don dam par dam bcas pa ni sgrub par byed pa ma yin te /
bstan par bya ba'i don dam bcas pa yin pa'i phyir dam bcas pa tsam smra bas bstan pa'i dam bcas pa bzhin no zhes bya bas ni dam bcas pa ni bsgrub par bya ba'i don sgrub par byed pa ma yin par rjes su dpag pa ston to / /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rigs pa'i bstan bcos la mi mkhas pa'i dam bcas pa tsam nyi tshe smra ba'i gtan tshigs dang dpe la sogs pa bsgrub pa'i yan lag ma tshang ba smra bas bstan pa'i dam bcas pa ni bstan par bya ba'i don dam bcas pa yin pa'i phyir bsgrub par bya ba'i don sgrub par byed pa ma yin pa de bzhin du /
rigs pa'i bstan bcos la mkhas pa gtan tshigs dang /
dpe la sogs pa sgrub pa'i yan lag tshang ba smras pa dag gi dam bcas pa yang bstan par bya ba'i don dam bcas pa yin pa'i phyir bsgrub par bya ba'i don sgrub par byed pa ma yin no / /
don dam par gtan tshigs kyang bsgrub par bya ba'i don sgrub par byed pa ma yin te /
dpe dang chos mthun pa'i phyir dang /
mi mthun pa'i phyogs kyi khyad par can yin pa'i phyir dang /
phyogs kyi chos yin pa'i phyir dang /
dper na ma nges pa bzhin no zhes bya bas ni gtan tshigs kyang bsgrub par bya ba'i don sgrub par byed pa ma yin par rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rkang mig pa dag gi gtan tshigs ma nges pa ni dpe dang chos mthun pa'i phyir bsgrub par bya ba'i don sgrub par byed pa ma yin pa dang /
rtsod pa byed pa dag gi gtan tshigs ma nges pa ni mi mthun pa'i phyogs kyi khyad par can yin pa'i phyir bsgrub par bya ba'i don sgrub par byed pa ma yin pa dang /
'phags pas byin dag gi gtan tshigs ma nges pa ni phyogs kyi chos yin pa'i phyir bsgrub par bya ba'i don sgrub par byed pa ma yin pa de bzhin du /
rigs pa can la sogs pa gzhan dag gi gtan tshigs mtshan nyid dang ldan pa dag kyang dpe dang /
chos mthun pa'i phyir dang /
mi mthun pa'i phyogs kyi khyad par can yin pa'i phyir dang /
phyogs kyi chos yin pa'i phyir bsgrub par bya ba'i don sgrub par byed pa ma yin no / /
don dam par mtshan nyid gsum pa'i gtan tshigs kyang bsgrub par bya ba'i don go bar byed pa ma yin te /
mtshan nyid gsum pa yin pa'i phyir /
dper na 'gal bas bzlog pa bzhin no zhes bya bas ni tshul gsum pa'i rtags dang ldan pa'i gtan tshigs 'gal bas bzlog par ma gyur pa khyad par can las gzhan pa 'gal bas bzlog par 'gyur ram mi 'gyur bye brag ma phye ba tha mal pa yang bsgrub par bya ba'i don go bar byed pa ma yin par dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na mtshan nyid gsum pa'i gtan tshigs 'gal ba'i skyon gyis bzlog pa ni mtshan nyid gsum pa yin pa'i phyir bsgrub par bya ba'i don go bar byed pa ma yin pa de bzhin du /
mtshan nyid gsum pa'i gtan tshigs 'gal ba'i skyon gyis ma bzlog pa khyad par can ma yin pa yang mtshan nyid gsum pa yin pa'i phyir bsgrub par bya ba'i don go bar byed pa ma yin no / /
don dam par mtshan nyid gsum pa'i gtan tshigs khyad par can 'gal bas ma bzlog pa yang bsgrub par bya ba'i don sgrub par byed pa ma yin te /
phyogs kyi chos yin pa'i phyir /
dper na 'gal ba bzhin no zhes bya ba ni mtshan nyid gsum pa'i gtan tshigs 'gal bas bzlog par 'gyur ram mi 'gyur bye brag ma phye ba khyad par can yin pa tha mal pa las khyad par can 'gal bas ma bzlog pa yang bsgrub par bya ba'i don sgrub par byed pa ma yin par rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na gtan tshigs 'gal ba ni phyogs kyi chos yin pa'i phyir bsgrub par bya ba'i don sgrub par byed pa ma yin pa de bzhin du /
mtshan nyid gsum pa'i gtan tshigs khyad par can 'gal bas ma bzlog pa yang phyogs kyi chos yin pa'i phyir bsgrub par bya ba'i don sgrub par byed pa ma yin no / /
de bzhin du don dam par dpe ni bsgrub par bya ba'i don go bar byed pa ma yin te /
bsgrub par bya ba dang /
sgrub pa'i chos dang ldan pa'i phyir dper na nam mkha' rtag pa yin la /
lus can ma yin pas sgra rtag pa bzhin no zhes bya bas ni dpe yang bsgrub par bya ba'i don go bar byed pa ma yin par dgag pa'i rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na rigs pa la mi mkhas pa kha cig na re sgra ni rtag ste /
lus can ma yin pa'i phyir /
dper na nam mkha' bzhin no zer ba dag gi dpe nam mkha' ni bsgrub par bya ba rtag pa dang /
bsgrub pa'i chos lus can ma yin pa dang ldan yang des sgra rtag par bsgrub par bya ba'i don go bar byed pa ma yin pa ni bsgrub par bya ba dang sgrub pa'i chos dang ldan pa'i phyir bsgrub par bya ba'i don go bar byed pa ma yin pa de bzhin du /
rigs pa can la sogs pa gzhan dag gi dpe yang bsgrub par bya ba dang /
bsgrub pa'i chos dang ldan pa'i phyir bsgrub par bya ba'i don go bar byed pa ma yin no / /
gal te yan lag tshang ba'i tshig ni sgrub pa nyid yin par dam bcas pa'i phyir skyon med do zhe na zhes bya ba ni pha rol po dag na re khyed dbu ma pas ji skad smras pa de dag ni dam bcas pa dang /
gtan tshigs dang /
dpe dang /
nye bar sbyar ba'i sbyor ba dang /
mjug bsdu ba la sogs pa sgrub pa'i yan lag ma tshang ba dag bsgrub par bya ba'i don sgrub par byed pa ma yin par rjes su dpog pa yin gyi /
kho bo cag gis ni sgrub pa'i yan lag thams cad tshang ba'i rjes su dpag pa'i tshig ni bsgrub par bya ba'i don sgrub pa nyid yin par dam bcas pa'i phyir de dag mi 'grub pa'i skyon med do zhes zer ba'i tshig yin no / /
de skad ces zer ba de'i lan du 'dir 'grel pa byed pa nyid kyis /
yan lag tshang ba'i tshig gang gi sgrub pa yin zhes brjod par bya'o zhes bya ba smras te /
pha rol po la de skad ces dri bar bya'o / /
gal te bsgrub par bya ba'i 'o zhe na zhes bya bas ni gal te de skad ces dris pa na /
pha rol po dag 'di skad ces zer na'o / /
'grel pa byed pas de mi 'thad par bstan pa'i phyir te /
de ni lan ma yin te /
de nyid bstan dka' ba'i phyir ro zhes bya ba smras te /
bsgrub par bya ba nyid sngar dam bcas pa'i mtshan nyid mi 'thad par brtag pa'i skabs su bsgrub par bya ba gang yin /
grub pa'am 'on te ma grub pa yin zhes bya ba la sogs pas mi 'thad par bstan zin pas /
da de nyid yod par bstan dka' ba'i phyir pha rol po'i tshig de ni lan ma yin no / /
don dam par yan lag tshang ba'i tshig kyang bsgrub par bya ba'i don sgrub par byed pa ma yin te /
yan lag tshang ba yin pa'i phyir /
dper na rtog ge phyi mas gnod par 'gyur ba bzhin no zhes bya bas ni dam bcas pa la sogs pa yan lag ma tshang ba'i tshig rtog ge phyi mas gnod par ma gyur pa khyad par can las gzhan pa rtog ge phyi mas gnod par 'gyur ram mi 'gyur bye brag ma phyed pa tha mal pa yang bsgrub par bya ba'i don sgrub par byed pa ma yin par rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na yan lag tshang ba'i tshig rtog ge phyi mas gnod par gyur pa ni yan lag tshang ba yin pa'i phyir bsgrub par bya ba'i don sgrub par byed pa ma yin pa de bzhin du yan lag tshang ba'i tshig khyad par can ma yin par tha mal pa yang yan lag tshang ba yin pa'i phyir bsgrub par bya ba'i don sgrub par byed pa ma yin no / /
gal te rtog ge phyi mas gnod par gyur pa nyid ma yin na /
yan lag tshang ba'i tshig ni sgrub pa yin no zhe na zhes bya ba ni pha rol po dag na re dam bcas pa la sogs pa sgrub pa'i yan lag tshang ba'i tshig rtog ge phyi mas gnod par gyur pa nyid ma yin na /
bsgrub par bya ba'i don grub pa yin no zhes zer ba'i tshig yin no / /
de'i lan du /
'grel pa byed pas /
des ni mi nus te /
dper na 'di lta bu'o zhes bya ba'i rjes su 'gro ba med pa'i phyir ro zhes bya ba smras te /
yan lag tshang ba'i tshig rtog ge phyi mas gnod par gyur pa nyid ma yin /
bsgrub par bya ba'i don sgrub pa yin no zhes bya ba de la chos mthun pa'i phyogs kyi dpe med pa'i phyir des kyang rjes su dpag pa dag don dam par ngo bo nyid yod pa nyid du sgrub mi nus so / /
'dir pha rol po dag na re yan lag tshang ba'i tshig khyad par can ma yin pa tha mal pa sgrub pa'i chos ma yin yang /
yan lag tshang ba'i tshig khyad par can rtog ge phyi mas gnod par gyur pa nyid ma yin na ni bsgrub par bya ba'i don sgrub pa yin no zhes zer ba'i phyogs snga ma khong nas dbyung ba de'i lan du 'dir 'grel pa byed pa nyid kyis /
yan lag tshang ba'i tshig khyad par can sgrub pa ma yin pa nyid phyogs su byas pa la yang yan lag tshang ba yin pa'i phyir /
dper na rtog ge phyi mas gnod par gyur pa bzhin no zhes bkag pa kho na'i phyir de yang rigs pa ma yin no zhes bya ba smras so / /
de la yang kho bos don dam par yan lag tshang ba'i tshig khyad par can ni bsgrub pa ma yin te zhes phyogs su byas la /
yan lag tshang ba yin pa'i phyir /
dper na rtog ge phyi mas gnod par gyur pa bzhin no zhes gtan tshigs dang dpe dag gis bkag pa kho na'i phyir de yang rigs pa ma yin no / /
de bzhin du don dam par sun 'byin pa la ni sun 'byin pa'i ngo bo nyid med de /
tshig gi ngo bo nyid yin pa'i phyir /
dper na sun 'byin pa ltar snang ba'i sgrub pa la sogs pa bzhin no zhes brjod par bya'o zhes bya bas ni sun 'byin pa la sun 'byin pa'i ngo bo nyid med par rjes su dpag pa ston te /
de dag kyang chos can dang /
bsgrub par bya ba chos dang /
sgrub pa'i chos dang /
dpe yin par go rims bzhin du sbyar te /
dper na sun 'byin pa'i gsal ba dang /
de kho na ma yin pa sun 'byin pa ltar snang ba'i sgrub pa la sogs pa ni tshig gi ngo bo nyid yin pa'i phyir de la sun 'byin pa'i ngo bo nyid med pa de bzhin du /
sun 'byin pa'i gsal ba dang de kho na yang tshig gi ngo bo nyid yin pa'i phyir /
de la yang sun 'byin pa'i ngo bo nyid med do zhes brjod par bya'o / /
de'i phyir de ltar tshad ma la sogs pa ma grub pa'i phyir de bzhin du gzhal bya yang ma grub pas gtan tshigs snga ma dag ma nges pa nyid kyang ma yin te zhes bya ba ni mjug bsdu ba yin te /
de ltar sgrub pa dang /
sun 'byin pa'i tshad ma spyi dang khyad par dang /
dam bcas pa la sogs pa sgrub pa'i yan lag rnams don dam par ma grub pa'i phyir de bzhin du gzhal bya yang ma grub pas /
de'i phyir sngar pha rol po dag na re 'on te de dag ngo bo nyid yod pa yin na ni de dag bzhin du dngos po thams cad 'grub pas bstan bcos mtha' dag tu bstan pa'i rjes su dpag pa dag ma nges pa nyid kyang yin no zhes zer ba'i tshig gi skabs med pas /
dbu ma pas bstan bcos 'di'i lus mtha' dag tu sngar bstan pa'i gtan tshigs snga ma dag la mi mthun pa'i phyogs med pas ma nges pa nyid kyang ma yin la /
pha rol po dag gi dpe rjes su dpag pa dag bzhin du dngos po thams cad 'grub pas zhes bya ba ma grub pas 'gal ba 'khrul pa med pa'i gnod pa yang med do / /
zhar la bshad pas chog go zhes bya ba ni sngar de ltar dngos po thams cad ngo bo nyid med pa nyid du bstan kyang /
smra ba ngan pa dngos po ngo bo nyid yod pa nyid la mngon par zhen pa'i bag chags kyis blo gros nyams pa rab rib can gyis yang dag pa ma yin pa mthong ba lta bu dag rang gi phyogs bsgrub pa'i phyir /
phyir zlog par byed pa dag gi glan ka'i skabs med par bya ba dang /
'grel pa byed pa nyid kyis lung las chos kyi rnam grangs gzings lta bur shes pa rnams kyis chos nyid kyang spang bar bya na chos ma yin pa rnams lta ci smos zhes gsungs pa'i tshul nyid sgrub pa'i phyir bstan bcos kyi lus 'dir don dam pa'i de kho na bstan pa nyid sgrub pa'i phyir rjes su dpag pa dang /
sun dbyung ba'i gsal ba dang /
de kho na dag ston pa'i tshad ma dag nye bar bzhag pa yang 'dir bstan bcos kyi lus mtha' dag rdzogs shing don dam pa'i de kho na bstan pa nyid grub nas tshad ma de dag kyang don dam par ngo bo nyid med pa nyid du bstan pa'i skabs kyi mjug bsdu ba yin no / /
de la 'dir rab tu byed pa'i don ni pha rol po dag gis /
bsgrub pa smras pa'i sun dbyung ba brjod pas lta ba stong pa nyid du bstan pa yin no zhes bya ba ni rab tu byed pa 'di'i spyi'i mjug bsdu ba dang /
tshad ma'i 'bras bu yin te /
lta ba brtag pa'i rab tu byed pa nyi shu bdun pa'i skabs 'dir rab tu byed pa'i don tshad ma'i 'bras bur lta ba ni pha rol po dag gis rab tu byed pa 'di'i dang por 'di skad ces don dam par nye bar len pa'i phung po lnga ni ngo bo nyid yod pa kho na yin te /
lta ba'i gnas yin pa'i phyir ro zhes bya ba la sogs pa stong pa nyid kyi khyad par mi mthun pa'i phyogs kyi khyad par gyi sgrub pa smras pa'i sun dbyung ba dbu ma pas brjod pas lta ba stong pa nyid du bstan pa yin no /
lta ba stong pa nyid du bstan pa la yon tan ci yod pa dang /
de bstan pa 'di la gzhan dag na re rtog ge skam po'i bstan bcos tsam nyi tshes bsgrubs so zhes zer ba bsal ba'i phyir 'dir yid ches pa'i lung gi khungs kyang bsgrub par bya ste /
de'i phyir bcom ldan 'das ma shes rab kyi pha rol tu phyin pa rab kyi rtsal gyis rnam par gnon pas zhus pa las /
rab kyi rtsal gyis rnam par gnon pa gzugs ni lta ba'i rnam pa yang ma yin la lta ba'i rnam pa spangs pa yang ma yin no / /
de bzhin du tshor ba dang /
'du shes dang /
'du byed rnams dang /
rnam par shes pa yang lta ba'i rnam pa yang ma yin la /
lta ba'i rnam pa spangs pa yang ma yin no / /
gzugs dang /
tshor ba dang /
'du shes dang /
'du byed rnams dang /
rnam par shes pa lta ba'i rnam pa spangs pa yang ma yin pa nyid gang yin pa de ni shes rab kyi pha rol tu phyin pa'o zhes bya ba la sogs pa gsungs pa de dag grub pa yin no zhes bya ba smras te /
bcom ldan 'das kyis de ltar phung po lnga po dag lta ba'i yul nyid ma yin par dgag pa mdzad pas /
de'i phyir kho bos lta ba de dag dgag pa smras pa ni khas blangs pa la gnod pa med do / /
de ltar yid ches pa'i lung de dag grub pa ni lta ba stong pa nyid du bstan pa'i yon tan dang khungs yin te /
re zhig des ni lung grub pa 'di'i yon tan yin par bstan to / /
da ni rigs pas grub pa 'di'i yon tan yin par bstan pa'i phyir /
de bzhin du rten cing 'brel par 'byung ba skye ba med pa la sogs pa'i khyad par dang ldan pas bstan bcos kyi don rnam par mi rtog pa'i ye shes bdud rtsi'i de kho na rnam par mi rtog pa'i don dam pa ston ka'i nam mkha' dri ma med pa lta bu'i yul can spros pa ma lus pa legs par nye bar zhi ba tha dad pa nyid dang gcig pa nyid dang bral ba zhi ba so so rang gis rig par bya ba bstan pa grub pa yin no zhes bya ba smras te /
bstan bcos 'di'i don ni rten cing 'brel par 'byung ba 'gag pa med pa dang /
skye ba med pa dang /
chad pa med pa dang /
rtag pa med pa dang /
'ong ba med pa dang /
'gro ba med pa dang /
don tha dad pa ma yin pa dang /
don gcig pa ma yin pa'i khyad par dang ldan pa bstan pas don dam pa rnam par mi rtog pa'i ye shes bdud rtsi'i de kho na rnam par mi rtog pa'i don dam pa ston ka'i nam mkha' dri ma med pa lta bu'i yul can spros pa thams cad nye bar zhi zhing zhi ba so so rang gis rig par bya ba bstan pa yin pas de yang grub pa yin no / /
de grub pa yang lta ba stong pa nyid du bstan pa 'di'i yon tan yin te /
des ni rigs pas 'grub pa 'di'i yon tan yin par bstan to / /
de ltar lung dang rigs pas grub pa de dag bstan bcos 'dis rnam par bshad par bya ba'i yul nyid du bstan pa yang slob dpon gyi zhal snga nas kyi mkhyen rlabs dang 'grel pa byed pa'i mkhas pa nyid yin no / /
da ni de ltar bstan bcos 'di'i don ni don dam pa'i de kho na nyid bstan pa yin na 'dir de kho na nyid gang yin pa mdor bstan pa ma byas par rjes su dpag pa dang sun dbyung ba'i gsal ba dang /
de kho na bstan pa'i tham lag mang po dag gis bsgrub ci dgos snyam du sems pa rnams la de'i dgos pa bstan pa'i phyir /
bcom ldan 'das kyi tshul ni de kho na nyid yin yang ngan rtog rnams dad par mi byed pa'i phyir rjes su dpag pa gtso che bas de'i phyir de yongs su bzung ngo zhes bya ba smras te /
bcom ldan 'das kyi tshul de kho na nyid yin yang mu stegs can la sogs pa ngan rtog rnams dad par mi byed pa'i phyir de dag la rjes su dpag pas bstan pa gtso che bas de'i phyir 'dir rjes su dpag pa dang /
sun dbyung ba'i gsal ba dang /
de kho na dag bstan pa dang lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul de yongs su bzung ngo / /
da ni 'grel pa byed pa nyid kyis slob dpon gyi zhal snga nas kyis dbu ma'i bstan bcos shes rab ces bya ba rab tu byed pa nyi shu bdun dang tshig le'ur byas pa bzhi brgya zhe dgu pa mdzad pa'i 'grel pa shes rab sgron ma zhes bya ba 'di byas pa'i tshul bstan pa dang /
de byas pa'i dge ba'i rtsa ba 'khor gsum yongs su dag pa'i tshul gyis bdag dang gzhan la bsngo ba'i tshul bstan pa'i phyir stag rnam par rtsen pa lta bu'i tshigs su bcad pa gnyis ston te /
de la 'jig rten snang mdzad gzhan don mkhas rnams sangs rgyas nyid thob mdzad slad du / /
shes rab pha rol phyin sogs mdo sde gsungs tshul gsal bar ston pa na / /
thub dbang sras po klu sgrub gsungs pa dbu ma'i bstan bcos gang yin pa / /
de yi rnam bshad lta ngan zhi byed shes rab sgron ma bdag gis byas / /
zhes bya ba 'dis ni bdag gis byas pa'i tshul bstan te / /
'jig rten snang mdzad gzhan don mkhas rnams zhes bya ba ni sa chen po la yang dag par zhugs pa'i byang chub sems dpa' rnams te /
de rnams ni snod kyi 'jig rten sangs rgyas kyi zhing yongs su dag pa'i rgyan phun sum tshogs pas snang ba dang /
sems can gyi 'jig rten byang chub snying po'i ye shes phun sum tshogs pas snang ba 'das pa dang da ltar dang ma 'ongs pa'i dus su mdzad pa dang /
mdzad bzhin pa dang /
mdzad par 'gyur ba'i phyir dang /
bdag nyid kyi sangs rgyas kyi chos yongs su smin par bya ba dang /
phyi rol gyi sems can yongs su smin par bya ba'i phyir gzhan gyi don mdzad pa las shes rab kyis dbang po'i rim pa la sogs pa rtag pa dang /
chos kyi de kho na nyid bstan pa la mkhas shing thabs kyis bsdu ba rnam bzhi la sogs pa'i rim gyis bsdu ba dang /
mngon par mtho ba dang /
nges par legs pa'i 'bras bu la sogs pa la 'jog par mkhas pa yin pa'i phyir te /
des ni byang chub sems dpa' rnams kyi yon tan ston to / /
sangs rgyas nyid thob mdzad slad du / /
zhes bya ba bcom ldan 'das kyis byang chub sems dpa' de rnams sangs rgyas nyid thob par mdzad pa'i slad du ste /
de bzhin gshegs pa ni rang gi sras thugs las skyes pa zhal nas skyes pa chos las skyes pa rnams byang chub sems dpa'i lam 'bras bu dang bcas pa nyid 'thob par mdzad pa'i slad du dam pa'i chos ston par mdzad pa yin pa'i phyir te /
des ni sangs rgyas kyi mdzad pa bstan to / /
shes rab pha rol phyin sogs mdo sde gsungs / /
zhes bya ba ni bcom ldan 'das kyis byang chub sems dpa' de rnams sangs rgyas nyid thob par mdzad pa'i slad du shes rab kyi pha rol tu phyin pa la sogs pa theg pa chen po'i mdo sde gsungs pa ste /
theg pa chen po'i mdo sde ni byang chub sems dpa' 'jig rten snang bar mdzad pa dang /
gzhan gyi don la mkhas pa rnams kyi ched yin pa'i phyir te /
des ni de bzhin gshegs pa'i gsung rab kyi tshul bstan to / /
tshul gsal bar ston pa na zhes bya ba ni slob dpon mkhas pa klu sgrub kyi zhal snga nas /
bcom ldan 'das kyis shes rab kyi pha rol tu phyin pa la sogs pa mdo sde gsungs pa'i tshul drang ba'i don dang nges pa'i don yang dag pa ji lta ba bzhin du gsal bar ston pa'i tshe na ste /
slob dpon gyi zhal snga nas ni bde bar gshegs pa yongs su mya ngan las 'das pa'i 'og tu sangs rgyas kyis bstan pa'i tshul gsal bar ston pa yin pa'i phyir te /
de ltar yang 'phags pa lang kar gshegs pa'i mdo las /
bde gshegs mya ngan 'das 'og tu / /
tshul rnams 'dzin par 'gyur ba ste / /
dus dag 'das nas 'byung ba ni / /
blo gros chen po khyod shes byos / /
lho phyogs be ta'i yul du ni / /
dge slong dpal ldan cher grags pa / /
de ming klu zhes bod pa ste / /
yod dang med pa'i phyogs 'jig pa / /
nga yi theg pa 'jig rten du / /
bla med theg chen rab bshad nas / /
rab tu dga' ba'i sa bsgrubs te / /
bde ba can du de 'gro'o / /
zhes gsungs pa dang /
'phags pa sprin chen po'i mdo las kyang /
lits+tsha bI gzhon nu 'jig rten thams cad mthong na dga' ba lung bstan pa las nga yongs su mya ngan las 'das nas 'di rgyal po mthar 'gro zhon gyi dus na /
dge slong klu zhes bya bar gyur nas nga'i bstan pa gsal bar byas te /
rim gyis 'jig rten gyi khams dang ba'i 'od ces bya bar de bzhin gshegs pa ye shes 'byung gnas 'od ces par 'gyur ro zhes lung bstan pa'i phyir ste /
des ni slob dpon gyi zhal snga nas kyi che ba nyid bstan to / /
thub dbang sras po klu sgrub gsungs pa zhes bya ba ni thub pa'i dbang pos sangs rgyas bcom ldan 'das kyi sras byang chub sems dpa'i sa dang po rab tu dga' ba brnyes pa slob dpon 'phags pa klu sgrub kyi zhal snga nas kyis bcom ldan 'das kyis shes rab kyi pha rol tu phyin pa la sogs pa mdo sde las gsungs pa'i tshul gsal bar ston pa ni nyid kyis ji ltar thugs su chud pa'i de kho na gzhan la yang de bzhin du gsungs pa ste /
slob dpon gyi zhal snga nas ni bdag dang gzhan gyi don phun sum tshogs pa rab kyi mthar phyin pa bla na med pa dad pa mchog gis sgrub par mdzad pa yin pa'i phyir te /
des ni slob dpon gyi zhal snga nas kyis mdzad pa bstan to / /
dbu ma'i bstan bcos gang yin pa zhes bya ba ni thub dbang sras po klu sgrub kyis gsungs pa rnam pa mang po dag gi nang nas dbu ma'i bstan bcos shes rab ces bya ba rab tu byed pa nyi shu bdun dang /
tshig le'ur byas pa bzhi brgya bzhi bcu dgu pa 'di gang yin pa ste /
slob dpon legs ldan 'byed nyid kyis de'i 'grel pa shes rab sgron ma zhes bya ba 'di byas pa'i tshul ston par 'dod pa'i phyir te /
des ni slob dpon gyi zhal snga nas kyis gsungs pa dbu ma'i bstan bcos shes rab ces bya ba 'di nyid kyi gzhung bstan to / /
de'i rnam bshad ces bya ba ni dbu ma'i bstan bcos shes rab ces bya ba de'i rnam par bshad pa ste /
'di ni de'i 'grel pa yin pa'i phyir te /
des ni gzhung 'di de'i rnam par bshad pa yin par bstan to /
lta ngan zhi byed ces bya ba de ni rnam par bshad pa 'di'i ngo bo nyid yin te /
'di ni lta ba ngan pa'i dra ba zhi bar byed pa dang ldan pa yin pa'i phyir te /
des ni 'grel pa 'di'i ngo bo nyid bstan to / /
shes rab sgron ma zhes bya ba ni de'i rnam par bshad pa lta ba ngan pa zhi bar byed pa 'di'i ming yin te /
'di ni slob dpon gyi zhal snga nas kyis dbu ma'i bstan bcos shes rab ces bya ba mdzad pa de gsal bar byed pa'i sgron ma shes rab kyi pha rol tu phyin pa'i tshul sgrub par byed pa yin pa'i phyir te /
des ni 'grel pa 'di'i ming bstan to / /
bdag gis byas zhes bya ba ni slob dpon legs ldan 'byed kyis byas pa'i tshul bstan pa ste /
slob dpon gyi zhal snga nas kyis tshig le'ur byas pa dag kho nas rjes su dpag pa dang /
sun dbyung ba'i gsal ba dang /
de kho na dag bstan pa dang /
lta ba ngan pa'i dra ba zhi bar byed pa dang ldan pa shes rab kyi pha rol tu phyin pa'i tshul bka' stsal mod kyi /
tshangs pa mtshungs par spyod pa rnams las kha cig gis mi rtog pas de'i phyir de dag gis rtogs par bya bar 'dod nas lung ji lta ba bzhin du dbu ma'i bstan bcos bshad par byas pa'i phyir te /
des ni bdag gis byas pa'i tshul bstan to / /
da ni bsngo ba'i tshul bstan pa'i phyir / /
shes rab sgron ma zhes bya 'di byas dge ba rab dkon gang thob pa / /
des ni sangs rgyas go 'phang shes rab sgron mas rtogs bya rtogs med tshul / /
tshig blo kun 'das mkha' ltar dri med mi rtogs 'jigs med de thob nas / /
'jig rten dag la'ang shes rab sgron snang mun sel myur du byed par shog /
ces bya ba smras te /
shes rab sgron ma zhes bya 'di byas zhes bya ba ni slob dpon klu sgrub kyi zhal snga nas kyis dbu ma'i bstan bcos rab tu byed pa nyi shu bdun dang tshig le'ur byas pa bzhi brgya bzhi bcu dgu pa mdzad pa'i ming ni shes rab ces bya slob dpon legs ldan byed nyid kyis de'i rnam par bshad pa lta ba ngan pa zhi bar byed pa nye bar sbyar ba 'di'i ming shes rab sgron ma zhes bya ste /
de bdag gis byas pa ste /
des ni sbyor ba ston pa dge ba rab dkon gang thob pa / /
zhes bya ba ni shes rab sgron ma zhes bya ba 'di sbyar ba'i sbyor ba las dge ba bsod nams dang ye shes kyi tshogs rab tu dkon pa rus sbal zhar ba'i mgrin pa gnya' shing gi mig tu tshud pa'i tshul ltar bdag gi 'byor pa dang gzhan gyi 'byor pa rab tu dkon pas bsgrubs pa rgya chen po gang dag tha snyad du sgrub pa'i mchod pa sngon du btang ste /
kun rdzob kyi bden pa'i de kho na'i tshul rnam par dbye ba byas pa'i thabs kyi stobs dang /
tshul bzhin yid la byed pa'i sbyor ba sngon du btang ste /
don dam pa'i bden pa'i de kho na'i tshul rtogs par byas pa'i shes rab kyi stobs kyis thob pa ste des ni dngos bstan to / /
des ni zhes bya ba ni de ltar sbyor ba dang bcas dngos dang bcas pa'i dge ba rab tu dkon pa gang thob pa des te des ni mjug bstan to / /
de ltar re zhig dge ba bsod nams dang ye shes kyi tshogs rab tu dkon pa thabs dang shes rab kyi stobs kyis thob pa rgya chen po sbyor ba dang dngos dang mjug bcas pa gang thob pa des ni 'bras bu bdag nyid kyi sangs rgyas kyi chos yongs su smin pa dang /
phyi rol gyi sems can yongs su smin par 'gyur ba'i thabs kyi rgyu phun sum tshogs pa bstan to / /
da ni thabs kyi rgyu phun sum tshogs pa de'i thabs las byung ba'i 'bras bu bdag nyid kyi sangs rgyas kyi chos yongs su smin pa dang /
phyi rol gyi sems can yongs su smin par 'gyur ba gnyis bstan par bya ste /
de la re zhig bdag nyid kyi sangs rgyas kyi chos yongs su smin par 'gyur ba'i 'bras bu bstan pa'i phyir sangs rgyas kyi go 'phang thob par shog ces bya ba smras te /
sangs rgyas kyi go 'phang ni sangs rgyas kyi sa'o / /
sangs rgyas kyi sa ni 'bras bu'i gnas te /
de yang spangs pa phun sum tshogs pa dang /
ye shes phun sum tshogs pas rab tu phye ba yin no / /
de la spangs pa phun sum tshogs pas rab tu phye ba bstan pa'i phyir /
shes rab sgron mas rtogs bya rtogs med tshul / /
zhes bya ba smras te /
spangs pa phun sum tshogs pa ni nyon mongs pa'i sgrib pa dang /
shes bya'i sgrib pa bag chags dang bcas pa ma lus pa gtan spangs pa ste /
ji skad du 'phags pa sangs rgyas kyi sa'i mdo las /
chos rnams kun gyi de bzhin nyid / /
sgrib gnyis dag pa'i mtshan nyid de / /
zhes gsungs pa yin te /
de ni shes rab sgron ma zhes bya ba 'dis rtogs pa med pa'i tshul gyis rtogs par bya ba yin no / /
ye shes phun sum tshogs pas rab tu phye ba bstan pa'i phyir /
tshig blo kun 'das zhes bya ba smras te /
ye shes phun sum tshogs pa ni gnas gyur pas rab tu phye ba me long lta bu'i ye shes dang /
mnyam pa nyid kyi ye shes dang /
so sor rtog pa'i ye shes dang /
bya ba grub pa'i ye shes te /
ji skad du 'phags pa sangs rgyas kyi sa'i mdo las /
dngos po shes pa de la dmigs / /
dbang zad mi shes mtshan nyid do / /
de bzhin nyid shes thams cad du / /
bsgoms pa las ni ye shes 'byung / /
sems can kun la rnam kun du / /
gnyis bskyed 'bras bu zad mi shes / /
sku dang gsung dang thugs sprul pa / /
sbyor ba'i thabs kyi las can te / /
ting nge 'dzin dang gzungs sgo dang / /
dpag tu med pa gnyis dang ldan / /
zhes gsungs pa yin te /
de ni tshig dang blo kun las 'das pa ste spros pa dang /
rnam par rtog pa'i yul las yang dag par 'das pa'i phyir ro / /
de ltar spangs pa phun sum tshogs pa dang /
ye shes phun sum tshogs pas rab tu phye ba'i 'bras bu de yang sku gsum gyi ngo bo nyid yin te /
chos kyi sku dang /
longs spyod rdzogs pa'i sku dang /
sprul pa'i sku'o / /
de dag bstan pa'i phyir /
mkha' ltar dri med mi rtog 'jigs med ces bya ba dag smras te /
sku gsum dang go rims bzhin du sbyar ro / /
de la chos kyi sku ni spangs pa phun sum tshogs pas rab tu phye ba chos kyi dbyings rnam par dag pa nyid dang /
ye shes phun sum tshogs pas rab tu phye ba gnas gyur pa'i ngo bo nyid me long lta bu'i ye shes gnyis gcig tu bsdus pa yin te /
de ni rang bzhin gyi sku nam mkha' ltar dri ma med pa ngo bo nyid rtag pa nyid yin no / /
longs spyod rdzogs pa'i sku ni sa bcu bsgoms pa'i 'bras bu mnyam pa nyid kyi ye shes dang /
stobs bcu'i ngo bo nyid kyi mkhyen pa so sor rtog pa'i ye shes gnyis gcig tu bsdus pa yin te /
de ni rnam par snang mdzad kyi sku mi rtog par thams cad mkhyen pa mi 'gyur bar rtag pa nyid yin no / /
sprul pa'i sku dang gsung dang thugs sprul pa'i bdag nyid bya ba grub pa'i ye shes yin te de ni bdag dang 'brel pa dang /
gzhan dang 'brel pa dang /
gnyi ga dang 'brel pa'i sku 'jigs pa med par sems can gyi don mdzad pa rgyun rtag pa nyid yin no / /
sku gsum yang ji skad du 'phags pa sangs rgyas kyi sa'i mdo las /
rang bzhin chos rdzogs longs spyod dang / /
sprul pa dag gis tha dad 'jug /
'di ni sangs rgyas rnam dag gi /
chos dbyings rnam par dag pa yin / /
zhes gsungs pa yin te /
de dag ni nam mkha' ltar dri ma med pa dang /
mi rtog pa dang 'jigs pa med pa yin no / /
de lta bu'i sangs rgyas kyi go 'phang de thob par shog shig ces bsngo ba'i tshul bstan pa ni 'khor gsum yongs su dag pa'i tshul gyis bdag nyid kyis sangs rgyas kyi chos yongs su smin par 'gyur ba'i 'bras bu thob par bsngo ba'i tshul bstan pa yin no / /
da ni phyi rol gyi sems can yongs su smin par 'gyur ba'i 'bras bu bstan pa'i phyir /
de thob nas /
'jig rten dag la'ang zhes bya ba smras te /
de ltar bdag nyid kyis sangs rgyas kyi go 'phang de thob nas 'jig rten dag la'ang myur du de thob par byed par shog shig ces bsngo ba'i tshul bstan to / /
'jig rten dag la'ang zhes bya ba ni sems can thams cad de bzhin gshegs pa'i snying po can yin pas 'jig rten thams cad la yang spangs pa phun sum tshogs pa dang /
ye shes phun sum tshogs pa'i 'bras bu 'thob pa'i skal ba rkyen ji lta ba bzhin du yod par bstan pa'i phyir 'jig rten dag la'ang zhes spyir smos so / /
phyi rol gyi sems can yongs su smin pa yang srid pa dang /
longs spyod tsam gyi don la ma yin gyi sangs rgyas kyi go 'phang spangs pa phun sum tshogs pa dang ye shes phun sum tshogs pas rab tu phye ba'i sku gsum nyid la yongs su smin par bya bar bstan pa'i phyir /
shes rab sgron snang mun sel ces bya ba smras te /
shes rab sgron snang zhes bya ba ni sngar / /
shes rab sgron mas rtogs bya rtogs med tshul / /
zhes smos pa nyid mtshon te /
spangs pa phun sum tshogs pa bstan to / /
mun sel ces bya ba ni sngar tshig blo kun 'das zhes smos pa nyid mtshon te /
ye shes phun sum tshogs pa bstan to / /
de gnyis kyis rab tu phye ba'i 'bras bu sku gsum myur du thob par byed par shog shig ces bsngo ba'i tshul bstan pa'i phyir /
myur du byed par shog ces bya ba smras te /
des ni 'khor gsum yongs su dag pa'i tshul gyis phyi rol gyi sems can yongs su smin par 'gyur ba'i 'bras bu 'thob par bsngo ba'i tshul bstan pa yin no / /
slob dpon legs ldan byed kyis nye bar sbyar ba dbu ma'i rtsa ba'i 'grel pa shes rab sgron ma las lta ba brtag pa zhes bya ba ste rab tu byed pa nyi shu bdun pa tha ma rgya cher 'grel pa slob dpon spyan ras gzigs brtul zhugs kyis nye bar sbyar ba rdzogs so // //
dbu ma'i rtsa ba'i tshig le'ur byas pa shes rab ces bya ba theg pa chen po'i chos mngon pa rnam par gzhag pa /
don dam pa'i de kho na yang dag par ston pa /
shes rab kyi pha rol tu phyin pa'i tshul gsal bar byed pa /
slob dpon bdag nyid chen po 'phags pa klu sgrub mi 'phrogs pa'i mkhyen rab dang thugs rjer ldan pa de bzhin gshegs pa'i theg pa bla na med pa'i tshul rab tu 'byed pa /
rab tu dga' ba'i sa bsgrubs nas bde ba can gyi zhing du gshegs pa /
'jig rten gyi khams dang ba'i 'od ces bya bar de bzhin gshegs pa ye shes 'byung gnas 'od ces bya bar 'gyur bas mdzad pa de'i 'grel pa shes rab sgron ma theg pa mchog gi tshul sgrub par byed pa lta ba ngan pa'i dri ma sel bar byed pa rjes su dpag pa dang sun dbyung ba'i gsal ba dang de kho na ston pa /
slob dpon btsun pa legs ldan byed 'phags pa spyan ras gzigs dbang phyug gi dam pa mchog brnyes pa /
bdag dang gzhan gyi grub pa'i mtha' rgya mtsho'i pha rol tu byon pa rig sngags 'chang grub pa'i gnas khyad par can du gshegs pa /
sku tshe 'di nyid kyis rdo rje'i gdan bgrod pa'i thugs dam can gyis nye bar sbyar ba rgya cher 'grel pa theg pa chen po dbu ma pa'i slob dpon yul sa ke ta na nas byung ba /
bram ze'i rigs shing sA la chen po lta bu rig pa'i gnas mtha' dag chub pa /
rang dang gzhan gyi grub pa'i mtha' thams cad la mkhas pa spyan ras gzigs brtul zhugs kyis nye bar sbyar ba rdzogs so // //
dbang phyug dam pa'i mnga' bdag rgyal po chen po dpal lha btsan po'i bka' lung gis /
rgya gar gyi mkhan po theg pa chen po dbu ma pa dz+nyA na gar+b+ha dang /
bod kyi zhu chen gyi lo tsA ba dge slong cog ro klu'i rgyal mtshan gyis bsgyur cing zhu chen bgyis te gtan la phab pa /
'di la rab tu byed pa ni nyi shu rtsa bdun /
sh+lo ka ni nyi khri bzhi stong yod /
bam po ni brgyad cur byas so
