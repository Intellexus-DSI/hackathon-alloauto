@## / /
rgya gar skad du /
su taM le kha /
bod skad du /
bu la spring ba /
'jam dpal gzhon nur gyur pa la phyag 'tshal lo / /
mtsho chen sa gzhir gyur 'di dgra bcom bye ba'i yul / /
legs spyod mis gang dpe med dpal sgo rig gnas 'dir / /
mkhas pa rin chen rdo rje'i rgyud 'dzin bram ze'i rigs / /
gzugs stobs shes rab phun tshogs ma hA dzA nar 'gyur / /
mchog tu brtse ba'i pha ma mdza' bshes gnyen 'dun tshogs / /
mchil ma'i thal ba bzhin du ltos med yal dor nas / /
mtha' 'khob kla klo mun pa'i nang na gcig 'khyams pa / /
blo ldan bu de shes rab sgron mas snang gyur cig /
shin tu brtse ba'i ded dpon bdag gis ni / /
legs bshad rgya mtsho'i gling nas blangs pa yi / /
spring yig rin chen 'di ni bu la bskur / /
rab gus dga' zhing dad pas mnyan par gyis / /
dge ba'i yul dbus khang bzang longs spyod dang / /
g.yo med sems kyis rgyun du brtse ba yi / /
pha ma mdza' bshes rtsa lag spangs nas ni / /
bu khyod mtha' 'khob rgyu ba shin tu smad / /
dam chos phyir ni pha ma yal dor nas / /
nor bzang bzhin du yul gzhan rgyu 'os na / /
'dod pa'i don du pha ma yal dor nas / /
smad pa'i don du rgyu ba ga la rigs / /
bu khyod gzugs sdug mchog dang sgra snyan dang / /
dri zhim ro mchog reg bya'i bde byed pa / /
'dod pa'i 'dam du 'gro ba 'di dag bying / /
dper na glang chen 'dam du chud pa bzhin / /
'dod pa las ni 'jigs dang sdug bsngal dang / /
mya ngan dang ni 'tshe ba sna tshogs 'byung / /
gsod dang bcing dang yan lag gcod pa dang / /
me dang chu dang g.yang sar 'dor bar byed / /
'dod la brkam pas sems can dmyal ba dang / /
yi dags dud 'gro rnams su sdug bsngal rnyed / /
mir gyur na yang sdug bsngal mi snyan dang / /
dri mi zhim dang bkres skom nad kyis gzir / /
g.yen ba can la phrug na bde / /
de bzhin 'jig rten 'dod ldan bde / /
de bas 'dod pa med pa bde / /
ji ltar me long brag ca dang / /
spos snod gzar bu nam mkha' rnams / /
gzugs brnyan sgra grags spos dang ni / /
tshod ma'i ro dang rlung rnams kyis / /
nam yang ngoms par 'gyur ba med / /
de bzhin mig dang rna ba dang / /
sna dang lce dang lus rnams dang / /
gzugs mdzes sgra snyan dri zhim dang / /
ro mchog reg bya bde ba yis / /
nam yang ngoms par 'gyur ba med / /
de bas 'dod pa rnams spang zhing / /
'phags pa'i chos rnams bsten par bya / /
tshul khrims ting 'dzin shes rab mchog /
rnam grol bde bas ngoms par 'gyur / /
'dod la chags pa spang bar bya'o / /
nor la chags pas 'dir gdung phyi mar gdung / /
gnyis kar gdung ste des na bdag nyid kyis / /
las rnam smin mthong de gdung rab tu gdung / /
'gro ba dman par song bas phyir zhing gdung / /
bsag dang bsrung dang brlag pa'i gdung ba yis / /
nor ni phung khrol mtha' yas shes par bya / /
nor la chags pas g.yeng bar gyur pa rnams / /
srid pa'i sdug bsngal las grol skabs med do / /
nor gyi phyir ni rgyal bu dge don gyi / /
mig gnyis tsher ma rnon pos brtol bar gyur / /
bu mo mdza' bo rna ba bye ba ri / /
rgya mtshor shi 'phos 'khyam par gyur pa yin / /
'di na nor 'tshol kha cig gsal shing btsugs / /
la la yan lag nying lag gcod par snang / /
gzhan dag btson ra shin tu zab mor bcug /
kha cig khong sgril su mi 'dod kyis bcings / /
nor bu len pa'i tshong pa lnga brgya dag /
sing ga la yi gling du srin mos bzung / /
rdzu 'phrul chen po'i rta rgyal ba la has / /
de dag bsgral bar nus pa ma yin no / /
'di na gser dang dngul dang bai DUr+ya / /
mu tig byi ru asma gar+b+ha dang / /
kAR+Sha pa Na la sogs char babs kyang / /
nor 'tshol rnams ni ngoms par 'gyur ba med / /
gangs can 'bigs byed dang ni mnyam pa yi / /
nor gyi phung po la ni dbang bsgyur kyang / /
nor tshol gcig kyang ngoms par 'gyur ma yin / /
de phyir bu khyod nor la chags pa spongs / /
'di na nor mang skye bo sdug bsngal ba / /
'dod pa chung rnams de lta ma yin te / /
klu dbang rnams la mgo bo ji snyed pa / /
de las byung ba'i sdug bsngal de snyed do / /
lus srog yal bar dor nas nor bsags kyang / /
shi na skal ba nyams par 'gyur ba yi / /
nor de rmi lam sprin dang mtshungs pa yin / /
de bas 'dod pa chung zhing chog shes bya / /
nor mang bsags shing sba byas kyang / /
cung zad cung zad spyad pa yis / /
'jungs pa'i nor ni 'dra ba ltar / /
sdug bsngal skyed pa kho nar zad / /
bu khyod gal te nor 'tshol na / /
'phags pa'i nor bdun bsten par gyis / /
rgyal po rkun pos mi phrogs shing / /
srid pa'i dbul ba sel bar 'gyur / /
rtag tu tshul khrims ldan pa la / /
sbyin pa bkur stis brgyan par gyis / /
nor rnams de ltar gter du sbos / /
rjes su 'brang zhing dbrog tu med / /
'di na nor slong dman pa ste / /
mi sbyin pa ni de bas dman / /
nor sbyin pa ni mchog yin te / /
mi 'dod pa ni de bas mchog /
nor la chags pa spang ba'o / /
'dod pa'i phyir ni byis pa rnams / /
bud med rul pa sten byed pa / /
'gro ba rul par 'gro 'gyur zhing / /
ngan song rnams su ltung bar 'gyur / /
'jigs pa chen po'i 'ching ba ni / /
bud med zhags pa mi bzad pa / /
sangs rgyas rnams kyis 'dod pa dang / /
bud med bsten pa'ang ma bsngags so / /
lam 'dis byang chub bar bcad pas / /
sbrul gdug shin tu khro ba ltar / /
mkhas khyod bud med rnam par spongs / /
mi gang dag ni bud med 'dod / /
de dag bde bar ga la 'gyur / /
bud med phung bar byed pa ste / /
'jig rten 'di dang pha rol phung / /
rnam pa kun du nor 'jig dang / /
ngan song rtsa ba bud med yin / /
bu khyod bdag la phan 'dod na / /
de bas bud med rtag tu spongs / /
bud med rnams kyi rang bzhin ni / /
'dod can rnams kyis mi rig ste / /
skyes pa dang ni yid gcugs shing / /
rtse dga' du ma byas nas kyang / /
sbrul gyi lpags rnying 'dor ba ltar / /
bud med kyis ni blo bur 'dor / /
sbrang mas me tog rnying pa ltar / /
bud med kyis ni nor med pa'i / /
skyes pa rgan po 'dor byed cing / /
gzugs byad ngan pa'ang 'dor ba yin / /
rab tu brtse bas bud med dag /
thams cad du ni yongs bskyangs kyang / /
bud med shin tu mi bzad pa / /
bdag gir bya bar mi nus so / /
de yi rang bzhin 'di yin te / /
bud med rnams ni sems mi srun / /
byas pa drin du mi gzo bas / /
rang gi skyes pa'ang gsod par byed / /
chu bo dang ni sder mo can / /
rwa can lag na mtshon thogs pa / /
rgyal po ngan dang bud med la / /
nam yang yid brtan mi bya'o / /
bud med kha zas nyis 'gyur te / /
g.yo sgyu dag ni bzhi 'gyur yin / /
phrag dog shas ni drug 'gyur te / /
'dod pa brgya 'gyur yin par bya / /
shing rnams kyis ni med dang ni / /
char gyis rgya mtsho chen po dang / /
'byung po kun gyis gshin rje ltar / /
skyes pa bud med ngoms mi 'gyur / /
pu ka rtse yi kha chu yis / /
bye ma'i phung po ji ltar 'bang / /
skyes pa gzhon nu thams cad kyis / /
bud med gcig ni ngoms mi 'gyur / /
byi bo byed pa'i ngang tshul can / /
ma bsdams mi bsrun 'dod la brkam / /
rang gi chung mas mi chog ste / /
'jig rten dag na smad 'os yin / /
'di dang pha rol sdug bsngal 'gyur / /
gsod dang chad pa drag po myong / /
sems can dmyal ba rnams su skye / /
de bas bu khyod de spongs shig /
byi bo byed pa shal+ma li / /
lcags kyi tsher ma rtse mo 'bar / /
sor ni bcu drug yod pa la / /
ngu zhing stobs kyis 'dzegs par 'gyur / /
bud med shin tu 'jigs 'jigs lta / /
mche rno lus che 'bar ba yis / /
gzhan gyi bud med 'phrog pa la / /
ci nas za ba kho nar 'gyur / /
gal te chung mar brten na yang / /
de yi nyes dmigs drug cu lnga / /
drag shul can gyi mdo las gsungs / /
de'i phyir bud med spang bar bya'o / /
bud med la chags pa spang ba'o // //
gang zhig 'thungs nas ra ro glo nas gom tshugs dbang med 'dor / /
yul grong ma 'dris par yang 'khyam zhing brdeg 'chos 'gyur / /
bza' dang mi bza' spyad med dug dang 'dres pa za / /
de bas bu khyod myos 'gyur khu ba rtag tu spongs / /
gang 'thungs na ni bdag la brtan med blo nyams shing / /
phyugs dang 'dra bar mdza' bos spong zhing dgra bos 'phya / /
'dus pa bro gar byed cing glu len 'khar rnga rdung / /
dge legs grags nyams rgyu de su zhig 'thung bar byed / /
de 'thungs ngo tsha khrel yod dor nas ni / /
gcer bur byung kyang 'dzem med smyon pa bzhin / /
rkun po gcan gzan rgyu ba'i lam du 'gro / /
lus srog nyams rgyu de ni khyod kyis spangs / /
de 'thungs skyugs pas gos shing 'gyel gyur nas / /
kha yang khyi yis dogs pa med par ldags / /
dran med lam po cher yang nyal gyur na / /
bag med rtsa ba rtag tu spang bar bya / /
gang zhig 'thungs nas myos par 'khrul 'gyur te / /
'bris na an d+ha dag kyang rme byung na / /
du chen 'thib ste phan tshun thal mar byung / /
phung khrol rtsa ba de ni su zhig 'thung / /
gang zhig 'thungs na dpal gyi gzhir 'gyur rigs / /
je mtho je mtho gyur pa'ang rlag byed pa / /
nor gyi dbyig ldan khyim kyang phung 'gyur ba / /
nyes mang gzhi rtsa de ni su zhig 'thung / /
glo bur ngu zhing re 'ga' dgod par byed / /
ma nges smra zhing gdon gyis zin pa bzhin / /
dam pas smad cing brnyas pa'i gnas gyur pa / /
'khrul slang rgyu de su zhig 'thung bar byed / /
bag yod rnams kyang de 'thungs sems nyams shing / /
bdag la phan pa'i lam du mi 'jug pa / /
ma brtags mang du smra zhing tshig rtsub 'byin / /
sgo gsum nyams byed de ni btung mi bya / /
gang gi nyes pas sngon gyi lha rnams myos / /
lha yi dbang po'i dpal ni nyams gyur nas / /
skyabs 'dod phyir na rgya mtsho'i nang du gab / /
lha yang nyams byed de ni btung mi bya / /
mi bya ba yang bya ba bzhin du byed / /
mi bden pa yang bden pa bzhin du smra / /
zhum pa rnams kyang ma zhum bzhin du spyod / /
myos 'gyur rigs nyams sdug bsngal rgyur gyur pa / /
sdig pa'i srin mo byur ngan mngon sum bzhin / /
rtsod pa'i gzhi dang tha dad ma yin pa / /
snying gi mun pa mi bzad de su 'thung / /
de 'thungs yid ni rab tu 'khrugs gyur nas / /
brtse ba'i pha dang ma yang gsod 'gyur zhing / /
nyes med dge sbyong bram ze drang srong gsod / /
chom rkun dang ni log g.yem smad pa byed / /
rdzun dang phra ma tshig rtsub 'khyal pa smra / /
brnab sems gnod sems log lta'i mun pa 'dzin / /
mi dge'i rtsa ba de ni btung mi bya / /
gang zhig btung na tshul khrims ting 'dzin dang / /
shes rab lta ba 'tsho ba cho ga dang / /
dran pa shes bzhin dad pa brtson 'grus nyams / /
dge chos chud gzon de ni btung mi bya / /
de 'thungs sdig spyod rnams ni lus zhig nas / /
rab tu bzod dka'i sems can dmyal bar ltung / /
yi dwags dud 'gro rnams kyang smyon par 'gyur / /
sdug bsngal rtsa ba de ni btung mi bya / /
thub pas dga' ba can gyi mdo las ni / /
myos 'gyur nyes pa sum cu rtsa lnga gsungs / /
de phyir bu khyod bdag la phan 'dod na / /
nyes kun rtsa ba de ni btung mi bya / /
chang dga' dgos pa thams cad la / /
rtag tu bag med spyod par 'gyur / /
mkhas pa rnams kyi sman 'gyur zhing / /
dkar po'i chos rnams 'grib par 'gyur / /
nyes kun rtsa ba bag med gnas / /
'di dang gzhan du rnam par rmongs / /
de bas skye bo chen po khyod / /
chang la dga' ba rtag tu spongs / /
phan par smra ba dkon pa ste / /
nyan par byed pa shin tu dkon / /
de dag bas kyang mi nyan yang / /
phan pa'i rjes su byed pa dkon / /
phan par smra ba mchod pa ni / /
bsgo ba shin tu sgrub pa yin / /
bu khyod nga la mchod 'dod na / /
gdams pa bzhin du rjes su sgrubs / /
chang la dga' ba spang ba'o / /
bdag gi spring yig rin chen 'di / /
bu la brjod pa las byung ba'i / /
dge ba gang des 'gro ba kun / /
thams cad mkhyen pa thob par shog /
bu la spring ba paN+Di ta mkhas pa chen po sad dza na chen pos mdzad pa rdzogs so // //
kha che'i mkhan po ma hA dza na dang /
bod kyi lo tsA ba mar ba chos kyi dbang phyugs gis bsgyur cing zhus te gtan la phab pa'o //
[
