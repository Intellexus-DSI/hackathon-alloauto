@## / /
rgya gar skad du /
shrI ma na ma hA kA la sA d+ha naM /
bod skad du /
dpal ldan nag po chen po'i sgrub thabs /
dpal ldan mgon po chen po la phyag 'tshal lo / /
de bzhin du sngon du gsungs pa'i rim pas stong pa nyid bsgoms pa'i rjes la sna tshogs pad+ma dang nyi ma la hUM yig nag po /
de yongs su gyur pa las dpal ldan rje btsun nag po chen po phyag gnyis pa /
zhal gcig pa /
sku mdog nag po /
spyan gsum pa 'bar ba chen po /
phyag g.yas pa dang g.yon pa dag gis gri gug dang thod pa bsnams pa /
mgo bo'i phreng ba'i do shal gyis sku brgyan pa /
dbu skra dmar ser gyen du brdzes pa /
mche ba gtsigs pas 'jigs par byed pa /
sku thams cad la sbrul gyis brgyan pa /
sku thung ba /
zhal nas khrag 'dzag pa'i bdag nyid du skad cig gis bskyed nas sngags bzlas par bya'o / /
de la sngags ni 'di'o / /
oM ma hA kA la hUM phaT swA hA /
dug dang khrag dang /
sgog pa dang /
yungs kar rnams kyis nag po chen po'i spos phul nas sran ma sha dang 'dzam bu ti ka dang chang dang me tog dang byug pa lnga'i lcags kyu'i bdud rtsis nag po chen po mchod pa bya ste /
gtor ma'i sngags 'dis so / /
oM ma hA kA lA ya shA sa no pa kA ri NaM e ShA pash+tsi ma ka lo a yaM idaM rat+na tra yA pa kA ri NaM ya di pra ti dz+nyAM sma ra si ta dA i daM duSh+Ta kha kha khA hi khA hi ma ra ma ra gr-ih+Na gr-ih+Na ban+d+ha ban+d+ha /
ha na ha na /
da ha da ha /
pa tsa pa tsa /
dI na me ke na mA ra ya hUM hUM phaT phaT tsha ba gsum gyis bsgrub bya'i gzugs byas te lus la tsher mas dgang zhing dug dang ske tshe rnams kyis cho ga bzhin du byugs nas me la bsro bar bya'o / /
gang gi ming dang bcas pa de / /
de bzhin skad cig mthong bar 'gyur / /
slob dpon zhe sdang rtag khro gang / /
gang zhig dkon mchog gsum po dang / /
dpag med sems can rnams 'tshe rnams / /
nag po chen pos za bar byed / /
de yi lus la sha gcod cing / /
de bzhin khrag ni 'thung bar byed / /
spyi bor thig le byas nas gus pa rgya chen po byas nas bzlas par bya'o / /
dpal ldan nag po chen po'i sgrub thabs rdzogs so // //
