@## / /
rgya gar skad du /
bo d+hi satwa tsar+ya pra dI pi rat+na mA lI nA ma /
bod skad du /
byang chub sems dpa'i spyod pa bsdus pa'i sgron ma rin po che'i phreng ba zhes bya ba /
sangs rgyas dang byang chub sems dpa' thams cad la phyag 'tshal lo / /
shes bya ma lus dag ni thugs chud cing / /
nyes pa'i dri ma dag ni drungs phyung ba / /
phyogs bcu dag na dus gsum bzhugs pa yi / /
bde bar gshegs pa rnams la phyag 'tshal lo / /
spyod pa bsdus pa'i sgron ma rin chen phreng ba gang / /
bdag gis dri med gsung dang bla ma'i gdams ngag la brten te / /
rab gsal bshad kyi rnam rtog rang dgas min / /
rin chen rgyal po lta bu'i mi yi lus / /
rigs ldan dal 'byor thob nas ni / /
byams dang snying rje sngon 'gro bas / /
gzhi gsum yon tan dran byas te / /
byang chub snying por mchis kyi bar / /
dang po skyabs su 'gro bar bya / /
ston pa gzhan la mi phyogs par / /
bla na med pa'i sangs rgyas sku / /
dpal ldan skyes mchog mtshan 'chang ba / /
thob 'dod sangs rgyas skyabs song yin / /
'jig rten skyabs med bskyab pa'i phyir / /
spyod cing rang gi don btang ste / /
sangs rgyas bsgrub phyir blo brtan na / /
sangs rgyas skyabs su song ba yin / /
rga shi nad dang 'chi ba las / /
sems can bde phongs bskyab pa'i phyir / /
sangs rgyas nyid ni smon pa ni / /
sangs rgyas skyabs su song ba yis / /
byang chub sems dpa'i spyod chen la / /
gang zhig spyod med zhum med cing / /
mos pa chen po skyed byed pa / /
sangs rgyas skyabs su song ba yis / /
byang chub mchog tu smon byed de / /
rang gi don la mi lta zhing / /
gzhan don brtson yang nga med na / /
sangs rgyas skyabs su song ba yin / /
dam chos 'khor los sgyur ba yi / /
rgyal po thob ste 'chi med pa'i / /
lam gyis 'gro ba skyabs smon na / /
chos la skyabs su song ba yin / /
bdag dang 'jig rten mthong med kyang / /
'jig rten yongs su mi gtong zhing / /
dam chos bsgrub par gang mos pa / /
chos la skyabs su song ba yin / /
'gro ba'i sdug bsngal bsal bya zhing / /
bdag gi dam chos brtan bya zhes / /
sems can don la sems mnyen na / /
chos la skyabs su song ba yin / /
'jig rten ma lus thams cad la / /
chos 'di skyabs kyi mchog yin zhes / /
rtog cing dam chos spyod byed na / /
chos la skyabs su song ba yin / /
dge bshes dam pa sten byed cing / /
nyan 'dod tshul bzhin du sems la / /
ston cing nan tan lhur len na / /
chos la skyabs su song ba yin / /
dam chos yongs su gzung ba'i phyir / /
spyod pa yang dag spyod byed cing / /
lus dang srog la mi lta na / /
chos la skyabs su song ba yin / /
thabs dang shes rab zung 'brel ba / /
bdag don ma yin gzhan don du / /
snying rje chen pos spyod byed na / /
chos la skyabs su song ba yin / /
gang zhig bde la chags med la / /
sdug bsngal rnams kyis mi 'jigs shing / /
'jig rten phan spyod don shes na / /
chos la skyabs su song ba yin / /
'gro ba ma lus thams cad kyang / /
bdag gi chos la dgod bya zhes / /
sems bskyed nan tan spyod byed na / /
chos la skyabs su song ba yin / /
mos pa shin tu brtan pa yis / /
rgyal sras mchog gi drung song ba / /
gang gi bsam pa mi bzlog pa / /
de ni dge 'dun skyabs song yin / /
theg pa dman par gyur pa yi / /
nyan thos theg la gnas pa rnams / /
byang chub sems ni skyed byed na / /
dge 'dun skyabs su song ba yin / /
dge 'dun yon tan dran bya zhing / /
dge 'dun bzhin du bkur gnas su / /
sems can thams cad bkur mos na / /
de ni dge 'dun skyabs song yin / /
byang chub go cha brtan byed cing / /
dge 'dun rnams la yang dag mos / /
dge 'dun bsnyen bskur gang dad pa / /
dge 'dun skyabs su song ba yin / /
dran dang shes bzhin bag yod na / /
tshul khrims ting 'dzin shes rab dang / /
dge 'dun yon tan rin chen gyis / /
sems can brgyan par byed pa dang / /
dge 'dun rnams la dad brtan pas / /
'gro ba ma lus rnams kyis kyang / /
dad pa bzlog par mi nus na / /
de ni dge 'dun skyabs song yin / /
skyes bu dam pa rin po che / /
bcas pa'i kha na ma tho dang / /
rang bzhin kha na ma tho dang / /
bdud la shin tu dpa' ba yi / /
skyes mchog de ni dge 'dun yin / /
byang chub mchog sems mi ldog dang / /
dbang bcu tshad med yon tan gyis / /
brgyan pa'i yon tan gang tshol ba / /
de ni dge 'dun skyabs song yid / /
de ltar gsum pa skyabs song ba / /
'jigs pa rnams las srung byed pa / /
dkon mchog gsum gyi skyabs ldan pa / /
de phyir mi 'jigs sbyin bdag yin / /
skyabs song bsod nams gang yin pa / /
de yi tshad gzung shin du dka' / /
de ltar skyabs su song ba des / /
byang chub sems ni rin po che / /
bla ma sdom la gnas shing mkhas / /
gzhan gyi don la mngon phyogs shing / /
chos dang zang zing phan 'dogs la / /
gsol ba btab la blang bar bya / /
sangs rgyas chos dang dge 'dun dang / /
de bzhin bla ma rnams la yang / /
sgo gsum dang bas phyag 'tshal te / /
ma rtog la sogs dngos po dag /
ci 'byor pa yis mchod pa bya / /
yongs su gzung ba med pa dang / /
kun du bzang po'i gzhung bzhin du / /
blos sprul pa yis mchod pa bya / /
sdig bshags pa dang rjes yi rang / /
gsol ba gdab dang yongs bsngo bya / /
nyi zla lta bu'i byang chub sems / /
lan gsum bar du blang bar bya / /
sangs rgyas chos la 'dod gyur na / /
byang chub mchog tu sems bskyed na / /
kye ma rnyed pa rnyed pa che / /
'di ni rnyed pa kun gyi mchog /
byang chub sems kyi bsod nams gang / /
gal te de la gzags mchis na / /
nam mkha'i khams ni kun gang ste / /
de ni de las lhag par 'gyur / /
zhes gsungs so / /
yid bzhin nor bu'i sems skye ba / /
rgyu med ma yin gyi na ma yin gyi / /
rgyal dang rgyal ba'i chos dang dge 'dun la / /
dad dang dang ba bskyed nas sems skye'o / /
de ni 'dod dang longs spyod rgyal srid dang / /
bdag la bde dang grags dang snyan phyir min / /
'gro ba'i sdug bsngal ma lus bsal bya'i phyir / /
'jig rten phan par byed pa'i sems skye'o / /
rgyal ba kun dang chos dang dge 'dun la / /
dad pa'i sgo nas gus par mchod pa dang / /
bla ma gus par mchod cing sems skye'o / /
byang chub sems ni rin chen gang yod pa / /
mi nyams pa srung zhing yang dag spel bar bya / /
yon tan phan 'dogs sdug bsngal gyur pa la / /
ci 'byor pa yi bza' dang btung la sogs / /
re ba med par gus pas gtang bar bya / /
'jigs pas nyen pa'i sems can bskyab pa dang / /
mun nang 'thoms pa'i skye bo mig med la / /
chos kyi sbyin pa gus par gtang bar bya / /
lus dang sems ni 'khrugs pa'i sems can la / /
g.yog dang sman gyi sbyin pas gus par bya / /
phyi dang nang gi dngos po thams cad dag /
sems can kun la ma lus gtang bar bya / /
yon tan ma lus dag ni gang yin pa / /
de dag thams cad sbyin pa la sogs te / /
bsod nams phung po gzhal dka' dpag tu med / /
len la re ba med par sbyin pa yongs gtong ba / /
nor rnams yongs su nyams par mi 'gyur te / /
bang mdzod dag ni rin chen 'thob par 'gyur / /
sbyin la the tshom med par gus par gtong ba dag /
sangs rgyas byang chub yun mi ring bar 'gyur / /
bde bar gyur pa dag ni thams cad kyi / /
rgyu yi gtso bo sbyin par dam pas gsungs / /
bde ba rgya chen rgyu yi sbyin pa 'di / /
byed par 'dod las mi rtog rnal 'byor dang / /
sems can rnams la snying rje chen po bskyed / /
longs spyod rnams ni mi rtag mthong gyur cing / /
snying rje chen po rang gi dad gyur na / /
sbyin bdag gi khyim gzhan dang gzhan gyi bar / /
shin tu rigs pa'i tshul 'di rtogs gyur la / /
gang byin de la 'jigs pa skye mi 'gyur / /
khyim na gang bzhag de la 'jigs pa 'byung / /
byin pas 'jig rten pha rol bde ba 'grub / /
ma byin tshe 'di nyid la sdug bsngal skyed / /
ma yi nor rnams skar mda'i rang bzhin ltar / /
ma byin nor rnams mi rtag med 'gyur te / /
byin pas rtag tu mi zad gter du 'gyur / /
sems can phan par sems pa gang yin pa'i / /
nor rnams snying po med pa yod par 'gyur / /
gang zhig yongs su gtong ba mkhas pas bsngags / /
skye bo byis pa de dag sogs la dga' / /
yongs su bzung bas mi 'bral gang yang med / /
byin pas rtag tu phun sum tshogs pa 'byung / /
gang zhig byin pa de ni lam gyi mchog /
ma byin khyim du bzhag pa de ni nyon mongs skye / /
slong ba sngon du 'ongs na rgyal sras des / /
rdzogs pa'i byang chub tshogs ni spel ba'i phyir / /
ltos pa med par yongs su gtang bar bya / /
dge ba'i bshes gnyen 'du shes de la bskyed / /
gang zhig zang zing nor la chags byed pa / /
de la byang chub sems mchog skye ba med / /
sems mchog de ni skyon dang ma 'grogs te / /
rgya mtsho chen po ro dang mi 'grogs bzhin / /
de bas rtag tu skyon rnams kun spangs te / /
byang chub 'dod pas rtag tu thams cad sbyin / /
yon tan mnga' ba mtha' yas 'phags pa'i nor / /
nor gzhan phal pa sdug bsngal rgyu / /
bdog mang dag gis ci zhig bya / /
rgya mtsho che la chu bo bzhin / /
chog shes med par dbul por gsungs / /
sbyin pa de ni byang chub rtsa ba ste / /
zhum pa brtsal la sbyin pa gtang bar bya / /
de ltar sbyin la gus dang ldan par gyur pa des / /
dran dang ldan zhing shes bzhin bag yod pas / /
dbang po'i sgo rnams rtag tu bsrung bar bya / /
gang zhig lus ngag yid kyi las / /
thams cad legs par yongs brtags te / /
bdag dang gzhan la phan shes nas / /
rtag tu byed pa de mkhas pa / /
mi gsod pa dang rku spong dang / /
gzhan gyi chung ma spong ba dang / /
brdzun dang phra ma tshig rtsub dang / /
ma 'brel smra ba yang dag sdom / /
brnab sems gnod sems log lta spang / /
'di dag spangs las dkar bcu ste / /
las lam bcu las nyams mi bya / /
chang mi 'thung dang 'tsho ba bzang / /
mdor bsdus tshul khrims yin par gsungs / /
tshul rnams ma lus 'byung ba'i gzhi yin pas / /
de phyir tshul khrims bsrung la brtson par bya / /
nang gi sems ni dul gyur na / /
phyi yi dgra 'dis gnod mi nus / /
nang gi sems ni g.yo ba na / /
phyi yi dgra 'dis rkyen byas te / /
nang gi dgra 'dis lus sems bsreg /
de phyir nang gi dgra 'di gzhom / /
yon tan ma lus byang chub sems las 'byung / /
byang chub sems mchog snying rje'i rgyud las byung / /
de las snying rje'i ngang tshul ldan par bya / /
dge sbyong tshul la gnas byas nas / /
de yis mi mthun phyogs spang bya / /
de la mi mthun gang zhe na / /
'dod dang gnod sems rnam par 'tshe / /
bdag bstod gzhan la brnyas pa dang / /
mi mthun rnyed pa kun du tshol / /
rnyed pas rnyed pa tshol byed dang / /
dad pas byin pa chud gson dang / /
ltung ba 'chab cing 'du 'dzi dga' / /
bdag gi rnyed pas chog mi shes / /
gzhan la phrag dog ser sna byed / /
gzhan gyi rnyed pa 'dod par byed / /
bdag gi 'khrul ba la mi rtog /
gzhan gyi 'khrul pa rtog par byed / /
so sor thar pa'i 'dul mi bsrung / /
khwa ltar mu cor smra ba dang / /
ma gus rgod khengs lta ba ngan la zhen pa dang / /
'khor ba la ni dga' ba dang / /
mya ngan 'das la rgyab phyogs dang / /
zab mo'i chos ni spong ba dang / /
dkon mchog gsum la ma gus dang / /
bla ma khyad du gsod pa ste / /
brtags te legs par spang bar bya / /
de ltar tshul khrims srung byed na / /
sngon chad mi shes skye bo thams cad kyang / /
tshul khrims ldan pa'i skye bo de la 'dud / /
tshul khrims rtag tu ldan pa'i mi / /
bde ba nas ni bde ba nyid du 'gyur / /
de ltar tshul khrims rgyan dang ldan pa des / /
bdud kyi las rnams yongs su spong ba dang / /
bzod pa dga' zhing yang dag gnas par bya / /
bzod pa shin tu phan pa sgrub byed pa / /
de la su zhig nan tan mi byed yod / /
chos tshol ba dang gzhan don byed pa la / /
bzod pa'i go chas mi 'khrugs mtsho ltar bya / /
gzhan don 'dod pa'i yid dang ldan pa la / /
tshul khrims dam pa bzod pa zhes bya gsungs / /
gnod pa skye med tshul du rab mthong ba / /
de ni bzod pa 'phrul zhes drang srong dam pas gsungs / /
bzod la gnas pa'i lus ni yongs su dag gyur cing / /
gzugs rigs tshe ring nad med thob byed pa / /
bzod pa'i go cha brtan par su mi byed / /
ji ltar bzod pa'i stobs la gnas pa de / /
rtag tu dge ba'i las la spro ba byed pa gang / /
de la dge ba'i lo tog gong nas gong du 'phel / /
bshad pas sems can rgyud kun grol / /
ma rig mun sel shes rab bskyed / /
nyan pa byang chub yan lag ste / /
bsam bsgom sa gzhi lta bu ste / /
ma bshad shes pa med pa yin / /
sangs rgyas bstan pa yun thung 'gyur / /
nyan pas shes rab 'phel 'gyur bas / /
ma nyams bsgom pa'i rten dang 'brel / /
blang bya dor bya mi shes pas / /
gzings spangs rgya mtsho brgal ba bzhin / /
rtsol bas nan tan ma byas na / /
shing las me 'byung mi srid bzhin / /
bsgom sgrub nan tan ma byas par / /
'bras bu chen po ga la 'byung / /
rgyud la 'bad par ma byas par / /
bla med byang chub mi 'byung ste / /
dper na zhi ba'i las dang mtshungs / /
chos sku rgyu la rag las phyir / /
gsang sngags man ngag thabs chen gyis / /
tshe 'dir byang chub 'byung 'gyur zhes / /
smra zhing tshogs rnams ma bsags na / /
bskal pa brgyar yang mi 'grub po / /
thabs kyis 'grub ces lta ba la / /
nan tan mi byed gang zag ni / /
gal te log par rtogs gyur na / /
gru med rgya mtsho rgal ba bzhin / /
rnal 'byor mngon sum ma gyur pa / /
rlabs chen spyod pa byed gyur pa / /
kha na ma tho ltung 'gyur te / /
g.yang sa chen por 'jug pa bzhin / /
de ltar thos bsam sgom pa la / /
brtson par byas nas tshogs rdzogs 'gyur / /
sgrib pa rnam pa gnyis spangs te / /
byang chub mchog ni thob par 'gyur / /
de ltar brtson dang ldan pa des / /
dben pa la ni dga' bar 'gyur / /
don med rnam par slu ba yi / /
'jig rten chos la ma chags par / /
nags tshal la sogs dben pa ru / /
sems nyid gdod nas ma skyes pa'i / /
rang 'byung dgon pa yin mod kyi / /
las dang po yi sems can gyis / /
phyi rol dgon pa thog mar bsten / /
de 'og sems nyid dgon pa btsal / /
der yang dang po byams pa dang / /
snying rje'i sems ni goms par bya / /
mi gtsang keng rus rten 'brel la / /
yid ni mnyam par gzhag par bya / /
sgrib pa lnga ni spang bya zhing / /
bsgom pa med na byang chub kyi / /
rtsa ba med de sgrib mi spong / /
sgrib pa ma spangs sangs rgyas pa / /
grub mtha' kun las yongs ma bstan / /
bzlas pa ma byas lha dang ring / /
dge ba kun la mi 'jug na / /
mnyen pa med pa'i gru bzhin du / /
rgya mtsho'i gting du bying bar 'gyur / /
rnal 'byor nan tan byed gyur kyang / /
dge ba gzhan la mi brtson na / /
shing gcig yal ga med pa las / /
me ni 'bar ba dka' dang mtshungs / /
thos sogs dge ba la brtson bya / /
rnal 'byor nan tan mi byed na / /
mtho ris thob kyang thar pa ring / /
bla med byang chub med pa'i phyir / /
rnal 'byor bsgom la spyod med na / /
grogs dang bral nas lam zhugs bzhin / /
dgra dang chom rkun byung ba na / /
bzlog par mi nus grogs med bzhin / /
mi lus thob pa 'ang ches dka' na / /
dam chos phrad pa'ang de bas dka' / /
mi lus dal 'byor thob pa la / /
mkhas pa dam chos mi nyan pa / /
rin chen rnyed nas slar dor bzhin / /
dam pa'i chos la ma zhugs par / /
don med yal bar mi 'dug go / /
bla med theg chen rnyed gyur nas / /
de la nan tan mi byed na / /
rin chen rnyed nas byi dor dang / /
mi byed dor ba dag dang mtshungs / /
mi lus dal 'byor thob pa dag /
yid bzhin nor bu dag dang mtshungs / /
yid bzhin nor bu rin chen ni / /
yon tan kun gyi 'byung khungs te / /
byi dor byas na de las ni / /
nyis 'gyur gyis kyang mdzes par 'gyur / /
de ltar dal 'byor thob nas ni / /
thar pa'i lam la 'jug par bya / /
nad dang mthun pa'i sman pa bsten / /
de ltar yun ring bsgom gyur na / /
lus sems las su rung ba dang / /
mngon shes lnga la sogs pa thob / /
de ltar zhi gnas goms gyur pa'i / /
yon tan ma lus kun gyi rgyu / /
stong pa nyid la 'jug par bya / /
lus dang tshor ba sems dang chos / /
dran pa nyer gzhag bsgom par bya / /
rang gzhan gnyi ga rgyu med las / /
dngos po gang yang 'byung med pa / /
rang gzhan gnyi ga rgyu med las / /
dngos gang 'dzin par 'gyur ba med / /
yod dang med las skye ba med pas na / /
skye ba med cing gang yang 'gag pa med / /
dngos po rang bzhin ma skyes stong pa nyid / /
rang sems gzod nas ma skyes pa / /
stong pa nyid kyi rang bzhin no / /
stong pa nyid du mi bsgom ste / /
mi stong par yang bsgom mi bya / /
stong dang mi stong 'dzin pa la / /
tha mal pa yi rnam rtog skye / /
stong pa zhes pa'i rnam rtog ste / /
des na de nyid spang bar bya / /
'ga' yang mthong ba med pa ni / /
mthong ba'i mchog ces yin par gsungs / /
dngos po rnams kyi rang bzhin ni / /
gzugs brnyan dang ni mtshungs pa yin / /
so so skye bo la gsungs pa / /
gang yin de ni zab pa'i chos / /
'jig rten sgyu ma lta bu nyid / /
sangs rgyas bstan pa bdud rtsi yin / /
ji ltar sgyu ma'i glang po la / /
skye dang 'jig rten snang mod kyi / /
de ltar brtags na yang dag tu / /
skye dang 'jig pa med pa ltar / /
de ltar sgyu 'dra'i 'jig rten la / /
skye dang 'jig pa nyid snang yang / /
dam pa'i don du brtags byas na / /
skye dang 'jig pa yod ma yin / /
dngos po 'di dag thams cad ni / /
rtag tu ma skyes ma 'gags nyid / /
yang dag don la rnal 'byor bya / /
bying rgod dbang du mi 'gro bar / /
zhi gnas lhag mthong cha mnyam mo / /
rang bzhin dag pa'i chos nyid la / /
shes rab mig gis blta bar bya / /
de nyid mthong nas yon tan skye / /
nags sogs dus kyis bsgyur ba med / /
'dus byas mi rtag stong par ston / /
nags sogs rgyu 'bras so so yis / /
kun rdzob slu ba med pa ston / /
ro dang rus pa chu shing sogs / /
phyi nang chos kun bdag med ston / /
kun la khyab pa'i nam mkha' yis / /
don dam spros bral la sogs ston / /
rang bzhin yongs su shes pa yis / /
de tshe yul ni snang na yang / /
sgyu ma bzhin te gos pa med / /
don dam rang bzhin rtogs gyur na / /
tha snyad dag gis ci zhig bya / /
dge ba'i bshes gnyen bsten par bya / /
grogs mchog rnyed na shin tu legs / /
de ltar min na gcig pur gnas / /
bla ma sangs rgyas dngos 'dra la / /
yo byad kyis ni bsnyen bkur dang / /
lus ngag sems kyi bkur sti ni / /
dus gsum kun du bya ba yin / /
bla ma bsnyen bkur ma byas na / /
sangs rgyas spangs te dam tshig nyams / /
bla ma sangs rgyas kun dang mtshungs / /
slob dpon gyi ni yon tan gzung / /
skyon ni rnam yang bsam mi bya / /
yon tan bzung na dngos grub thob / /
skyon rnams bzung na dngos mi thob / /
de bzhin tshe ni thung ba dang / /
ngan 'gro dag tu ltung bar 'gyur / /
slob dpon smod par byed pa ni / /
nya pa la sogs rigs su skye / /
nyes pa thams cad byed 'gyur yang / /
mkhas pas bla ma smad mi bya / /
chos 'dod pas ni rtag par yang / /
slob dpon rab tu mgu bar bya / /
gser ni stong phrag brgya nyid dang / /
rin chen rnam pa sna tshogs dang / /
ras ni zung brgya dbul bar bya / /
de ltar bla ma mnyes byas nas / /
mi dge las las ldog bya zhing / /
byang chub sems ni bskyed pa dang / /
the tshom med pa nyid dang ni / /
bka' bzhin du ni gus par bsgrub / /
de ltar mi byed gang zag ni / /
rnal 'byor gyi rgyud rdo rje rtse mo las 'di skad du /
bskal pa brgya phrag dag tu ni / /
ci ste mngon par brtson byas kyang / /
gang zag bzhis ni 'jig rten du / /
bsgrubs kyang 'grub pa nyid mi 'gyur / /
byang chub sems ni ma bskyed dang / /
the tshom ldan pa nyid dang ni / /
bka' bzhin du ni mi byed dang / /
dad pa med kyis 'grub mi 'gyur / /
zhes gsungs so / /
mi lus thob pa shin tu dka' / /
'gro ba'i tshe yang shin tu thung / /
blo gros nyam kyang shin tu chung / /
bshes gnyen mchog kyang rnyed dka' bas / /
byis pa rnams ni don med 'khyam / /
bdag gis gzhung dang mi 'gal bar / /
spyod bsdus sgron ma rin chen phreng / /
theg chen sgor zhugs bya ba dag /
gzhung 'di byas pa'i bsod nams des / /
sems can thams cad ma lus pa / /
thub dbang go 'phang thob par shog /
byang chub sems dpa'i spyod pa bsdus pa'i sgron ma rin po che'i phreng ba zhes bya ba /
slob dpon mkhas pa chen po chos ldan rab 'byor dbyangs kyis mdzad pa rdzogs so // //
rgya gar gyi mkhan po pradz+nyA ka ra warma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o // //
