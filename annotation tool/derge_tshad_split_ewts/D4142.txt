@## / /
rgya gar skad du /
u pa si ka sam+ba rASh+Ta kaM bi ba ra NaM /
bod skad du /
dge bsnyen gyi sdom pa brgyad pa'i bshad pa /
sangs rgyas dang byang chub sems dpa' thams cad la phyag 'tshal lo / /
bslab gsum rgya mtsho'i pha rol byon / /
bde bar gshegs la phyag 'tshal nas / /
bslab pa lnga yi go 'phang gnas / /
spang zhing gsal bar bshad par bya / /
'dir nges par gang zag gsum ste /
kha cig ni 'dod pa nyes par spyod pa dag las dben par spyod pa dang /
kha cig ni 'dod pa spyod pa tsam las dben bar spyod pa dang /
kha cig ni nyes par spyod pa tsam las dben par spyod pa ste /
de bzhin du sngar goms pa'i phyir ro / /
spang dka' ba'i 'dod pa tsam las dben par spyod cing nyes ba la spyod pa mi srid pa dang /
bslab pa'i nyes par spyod pa'i dben pa tsam la spyod cing 'dod pa tsam la spyod pa mi srid pa ma yin no / /
dper na shin tu sra ba'i shing gcod pa la sgrin pa shin tu 'jam pa'i ut+pal sngon po'i 'dab ma gcod pa la le lo can du mthong ba dang /
spos kyi glang po che smyon pa'i tshogs la 'thab tu 'gro ba'i skyes bur byed pa'i seng ge'i phru gu ni /
yang rlung gi stobs kyis bskyod pa'i yal 'dab la sogs pa 'gul pa tsam gyis skrag pa'i sha ba la sogs pa la rtsod pas 'jigs pa ni mi srid do / /
gzhan ni dben pa gnyi ga la ma sbyangs pa'o / /
de la gang zag dang po'i dbang du byas te rab tu byung ba dang bsnyen par rdzogs par bcas so / /
gnyis pa las brtsams te yan lag lnga'i dge bsnyen gyi sdom pa yang dag par bshad do / /
gsum pa la gtad de gso sbyong brjod do / /
de la dang po'i sdom pa gnyis 'dul ba'i dbang du byas pas de nyid du go bar bya'o / /
lhag ma dag ni slar yang sdom pa gnyis po'i nang nas dge bsnyen gyi sdom pa len pa'i cho ga brjod par bya ste /
sdom gnas bla ma mkhas pa las / /
gsum la skyabs 'gro blangs nas ni / /
ji srid 'tsho bar gsod dang 'phrog /
log par spyod dang brdzun gyi tshig /
chang gi btung ba dag las ldog /
yan lag tshang ba cho ga bzhin / /
zhes bya ba la sdom gnas zhes bya ba ni dge bsnyen gyi sdom pa la slob pa rnams yin gyi gzhan las ma yin te mi dbang ba'i phyir ro / /
bla ma la ste ma brnyas pa las so / /
de la ltos pas tshogs pa tshang yang bslab pa'i go 'phang las mi nyams pa srid pa'i phyir ro / /
mkhas pa las te sdom pa rab tu ster ba la mkhas pa las so / /
gzhan las ni ma yin te /
cho ga nyams pa las sdom pa mi 'thob pa'i phyir ro / /
blangs zhes bya ba ni sdom pa blangs pa'o / /
gsum la skyabs su 'gro ba ni dkon mchog gsum la'o / /
skyabs su 'gro ba ni sdom pa thams cad len pa la sgor gyur pa'i phyir dang por bstan to / /
ji srid 'tsho bar ni gson po'i mtha' ste /
'dir yang dag par blangs pa ni ji srid 'tsho ba yin pas so / /
gsod pa ni 'di gsad par bya'o zhes yang dag par bsams te de nyid bsad pa ste /
blo sngon du song ba dang /
de nyid gzhan du ma 'khrul nas mi yin pas so / /
'di ltar 'og ma la yang rig par bya'o / /
bdag po'i mngon sum du de la ltos pa dang lkog tu gyur pa yang rung ste gzhan gyi rdzas khyer ba ni 'phrogs pa'o / /
log par spyod pa ni 'dod pa la log par spyod pa ste /
phyogs gcig gis kun mtshon pa ste /
dper na bden pa'i b+h+ra ma la b+h+ra ma zhes pa'o / /
de yang bzhi ste /
'gro bar mi bya ba la 'gro ba dang /
yan lag ma yin pa la 'gro ba dang /
yul ma yin pa la 'gro ba dang /
dus ma yin pa la 'gro ba ste /
'di rnams ni 'dir mangs pas 'jigs pas 'dir ma smos so / /
brdzun gyi tshig ni dag gzhan no / /
myos pa skyed par byed pa'i chang la sogs pa'i dngos po 'byung ba ni chang gi btung ba'o / /
brjod ma thag pa 'di rnams las ldog pa ni ldog par bya'o / /
gang gis dge bsnyen gyi sdom pa rdzogs par thob pa'i yan lag ni de'o / /
yan lag rnams kyang re zhig dad pa ste /
dad pa med pa'i mi rnams la ni dkar po'i chos rnams mi skye'o / /
dper na sa bon me'i tshig pa rnams la myu gu dang ljang bu bzhin no zhes pa'i tshig gis so / /
bud med kyi dbang po dang skyes pa'i dbang po yang ma tshang ba med pa dang /
mtshams med pa lnga la sogs pa yang spangs pas so / /
cho ga bzhin ni cho ga las ma rgal ba'o / /
de la 'di ni cho ga ste /
dge bsnyen gyi sdom pa 'dod pas bla ma'i zhabs gnyis la phyag 'tshal te /
bdag la dge bsnyen gyi sdom pa rigs kyi bu'am /
btsun pas stsal du gsol zhes gsol ba btab ste /
stod g.yogs phyogs gcig tu byas /
tsog tsog por 'dug pa'am /
pus mo g.yas pa'i lha nga sa la btsugs te snyim pa thal mo sbyar te /
des brjod pa'i rjes su bzlas pas yang dag par blang bar bya'o / /
'di ltar bdag ming 'di zhes bgyi ba dus 'di nas bzung ste /
ji srid 'tsho'i bar du sangs rgyas la skyabs su mchi'o / /
bdag ming 'di zhes bgyi ba chos la skyabs su mchi'o / /
bdag ming 'di zhes bgyi ba dge 'dun la skyabs su mchi'o / /
lan gsum mo / /
bdag ming 'di zhes bgyi pa dus 'di nas bzung ste /
ji srid 'tsho'i bar du srog gcod pa las slar ldog par bgyi'o / /
de bzhin du ma byin par len pa dang /
'dod pas log par spyod pa dang /
brdzun du smra ba dang /
'bru'i chang dang /
bcos pa'i chang gi btung ba las slar ldog par bgyi'o / /
gsum nyid du'o / /
gsum la skyabs su song nas bslab pa'i gnas lnga blangs pa'i dge bsnyen du bdag slob dpon gyis gzung du gsol /
'di ltar bslab pa'i yan lag lnga po 'di ni /
dge bsnyen gyi sdom pa yongs su rdzogs par brjod do / /
thams cad las ldog par nus pa med na yang re re la yang nges pa sngon du song ba las log na 'bras bu chen po nyid do / /
gso sbyong ni yang nyi ma shar ba la brten pa'i nyi ma la glo bur ba'i rgyan rnams bsal te blang bar bya'o / /
'dir gsum la skyabs su 'gro ba ni snga ma bzhin no / /
'di ni khyad par te /
ji ltar 'phags pa dgra bcom pa de dag gis srog gcod pa spangs te srog gcod pa las slar log pa dang /
dbyig pa spangs pa dang /
mtshon cha spangs pa dang /
ngo tsha dang ldan pas srog chags su gyur pa'i sems can thams cad la tha na grog ma phra mo yang nye bar bzung ba de bzhin du bdag ming 'di skad ces bgyi ba yang dus 'di nas bzung ste /
ji srid sang gi nyi ma shar ba la thug par srog gcod pa spangs te srog gcod pa las slar ldog par bgyi'o / /
yan lag dang po 'dis 'phags pa dgra bcom pa de dag gi bslab pa la rjes su slob bo / /
rjes su sgrub bo / /
rjes su bgyid do / /
ji ltar 'phags pa dgra bcom pa de rnams kyis yang nyi ma shar gyi bar du ma byin par len pa dang /
mi tshangs par spyod pa dang /
brdzun du smra ba dang /
'bru dang bcos pa'i chang myos par 'gyur ba'i gnas dang /
gar dang /
glu dang /
rol mo dang /
dga' ba'i ltad mo dang /
phreng ba dang /
dri dang /
byug pa dang /
kha dog gi rgyan 'dzin pa dang /
khri stan mthon po dang /
mal stan chen po dang /
dus ma yin pa'i kha zas las slar log pa de bzhin du bdag ming 'di zhes bgyi ba yang dus 'di nas bzung ste /
ji srid sang nyi ma 'char ba la thug par ma byin par len pa dang /
mi tshangs par spyod pa dang /
brdzun du smra ba dang /
'bru'i chang bcos pa'i chang myos par 'gyur ba bag med pa'i gnas dang /
gar dang glu dang rol mo dang /
dga' ba'i ltad mo dang /
phreng ba dang /
dri dang /
byug pa dang /
kha dog gi rgyan 'dzin pa dang /
khri stan mthon po dang /
khri stan chen po dang /
dus ma yin pa'i kha zas kyang spangs te /
ji srid du dus ma yin pa'i kha zas las slar ldog par bgyid do / /
ji srid du yan lag brgyad pa 'dis 'phags pa dgra bcom pa de rnams kyi bslab pa la rjes su slob bo / /
rjes su sgrub bo / /
rjes su bgyid do / /
'di ltar lan gsum mo gso sbyong can du bdag slob dpon gyis gzung du gsol /
'di ltar yan lag brgyad pa'i bsnyen gnas kyi sdom par 'gyur ro / /
'dis 'phags pa rnams la bsnyen nas gnas pas bsnyen gnas su brjod do / /
dge ba'i sa bon gso bar byed pas gso sbyong du brjod do / /
gso sbyong 'di blangs pa dben pa rnam pa gnyis la sbyar ba'i don du /
bsnyen gnas kyis kyang bsnyen gnas kyi dus dang /
cho 'phrul gyi phyogs la nyams su blang ngo / /
rim gyis sbyar bas shin tu spro ba 'di ji srid 'tsho ba'i bar du blang ngo / /
zhag gcig tsam gyis dus nges pas ni gang zag dbang po gdul dka' ba'i dbang gis so / /
slar yang gzhan du sdom pa mi 'chags pa ni ma yin no / /
ji srid 'tsho ba'i bar du yang 'di rnams byin pas go mi'i sdom pa blang ba yin no zhes 'dod do / /
nyin mtshan ni bud med dang shan pa bzhin du ldog par mi nus na nyin mo tsam dang /
mtshan mo tsam du yang spang bar bya'o / /
de la nyin mo tsam len na yang nyi ma nub pa la thug pa zhes brjod do / /
mtshan mo tsam len na yang sngar bzhin no / /
de ltar na legs par spyad pa tsam du 'gyur gyi gso sbyong ni ma yin te nyin mtshan gyi dus yin pa'i phyir ro / /
ci ste dge bsnyen gyi sdom pa 'di len pa na rang bzhin gyi kha na ma tho ba bzhi dang /
bcas pa'i kha na ma tho ba lnga rnams te /
chang gi btung ba las ldog na dge ba bcu'i las kyi lam la 'jug pa yin zhe na de brjod pa /
brdzun gyi tshig las ldog pa yis / /
de yi skyon ni gzhan las kyang / /
ldog par bya ste gang yang brdzun gyi tshig las ldog pa des ni de'i tshig ste /
phyogs gcig gzung ba'i phyir ro / /
gzhan las kyang ste phra ma dang /
tshig rtsub dang /
tshig 'khyal bar grags pa'i nyes pa las ldog par bya'o / /
gcig gi tshig ni nyes pa'i rigs las ldog pas so / /
de la nyon mongs pa'i bsam pas gzhan 'byed pa'i tshig ni phra ma'o / /
de 'dra ba'i sems nyid kyis brtse ba ma yin pa'i brjod pa ni tshig rtsub mo'o / /
'di 'dra nyid kyi yid kyis brdzun la sogs pa las gzhan chags pa la sogs pa'i tshig de ni tshig 'khyal pa'o / /
gal te de ltar na brdzun gyi tshig gcig kho na bslab pa'i tshogs bstan pa la brjod do / /
yang phra ma la sogs pa yang ma yin /
ldog bshad pa /
de yang shin tu smad pa'i phyir /
de nyid de brdzun gyi tshig nyid do / /
gang thams cad la nges par bzung ba dang bcas pa'i phyir ro / /
ldog bshad pa ni shin tu smad pa'i phyir ro / /
shin tu smad pa ni brdzun gyi tshig ste /
'jug pa tsam gyi sdig pa gzhan thams cad la 'jug pas so / /
de gsungs pa /
chos gcig las ni brgal ba ste / /
brdzun gyi tshig ni lus can no / /
'jig rten pha rol las rgal ba'i / /
sdig pa mi bya cung zad med / /
ces pas so / /
de ltar yin na lus dang ngag gi nyes par spyod pa las ldog pas /
yid kyi nyes par spyod pa las ldog pa yang ji ltar grub ce na /
gang phyir lus ngag mi dge las / /
ldog pa yid kyi dge las so / /
de phyir brnab sems gnod pa'i sems / /
lta las ldog rnams grub pa yin / /
gang phyir ni brjod ma thag pa'o / /
lus dang ngag gi nyes par spyod pa las ldog pa ni dge ba las te ma chags pa dang /
zhe sdang med pa dang /
gti mug med pa'i rang bzhin gyi yid grub par 'gyur te /
yid ni sngon du song ba'i chos zhes bya ba'i tshig las so /
de las ni brnab sems las dang /
gnod sems las dang /
lta ba las ni log lta la ste /
phyogs gcig gis ni kun mtshon te sngar bzhin no / /
ldog rnams grub rnams yin te /
ldog rnams zhes bya ba ni ldog pa du ma'i phyir log pa rnams kyang mang po'i tshig go / /
de la brnab sems ni gang la pha rol gyi bud med dang /
nor la sogs pa de bdag gis gyur cig ces 'dod pa ngan pa'o / /
sems can 'di rnams la rgyob cig ces bya ba la sogs pa'i rnam par sems rtsub pa ni gnod sems so / /
log par lta ba ni las de'i 'bras bu la sogs pa la skur pa 'debs pa'i nyon mongs pa can 'chal pa'i shes rab bo / /
gal te de ltar na yan lag bcu gcig gi dge bsnyen gyi sdom par 'gyur te ji ltar yan lag lngar 'gyur /
yan lag lnga yi sdom pa nyid / /
gzhug pa ru ni 'dod pa'o / /
'di ni bden te yan lag lnga'i dge bsnyen gyi sdom pa zhes pa ni sngar bcom ldan 'das kyis bshad pa re zhig blo yang ba rnams gzhug pa'o / /
rim gyis mi dge ba gzhan rnams las kyang ldog par nus so zhes dgongs pa'o / /
bcom ldan 'das kyis dgongs pa ni thams cad nyid las ldog pa'o zhes gang gsungs pa 'dir ni dge slong rnams sam /
rigs kyi bu 'am rigs kyi bu mo yang dad pa dang ldan par 'gyur ro / /
dad pa mang por 'gyur ro / /
las kyi rnam par smin pa thams cad la /
dad par byed pa dang /
nges par byed pa dang /
the tshom med par 'gyur ro / /
de nag po dang dkar po'i las kyi 'bras bu chud mi za bar rig nas srog gi phyir yang bya ba ma yin pa mi byed do / /
de srog gcod pa las slar ldog par 'gyur ro / /
ma byin par len pa las dang /
'dod pas log par g.yem pa las dang /
brdzun du smra ba las dang /
phra ma las dang /
tshig rtsub mo las dang /
tshig 'khyal pa las dang /
brnab sems las dang /
gnod sems las dang /
log par lta ba las dang ldog par 'gyur ro / /
de dge bcu'i las kyi lam rnams yang dag par blangs pa la 'jug go / /
mi dge ba bcu'i las kyi lam rnams mi byed do zhes pa la sogs pa'o / /
'di ltar yan lag brgyad pa'i bsnyen gnas kyi sdom par rig par bya'o / /
'di ltar bcu gcig po rnams las ldog pa grub par 'gyur te /
yang thams cad nyams su blangs pas sam /
yang kha cig gis sdom pa nyams par byed /
mi gsod pa dang dngos po rku / /
yongs su rdzogs dang gzhan bud med / /
bdag gir byed pa brdzun tshig smra / /
sdom pa nyams pa'i rgyu rnams so / /
yan lag lnga mngon par grub pa'i lto na gnas pa'am phyir byung ba'i mi rnams la sman dang mtshon la sogs pas tshe'i bar chad kyi rgyu ni ltung ba'i chos gcig go / /
yongs su rdzogs pa'i kAr ShA pa Na bzhi cha'am /
de'i rin gyi dngos po 'phrog pa ni gnyis pa'o / /
gzhan gyi bud med stobs kyis sam de'i 'dod pas khas len pa ni gsum pa'o / /
brdzun smra ba'i chos brjod pa gzhan gyi sems shes pa la sogs pa bdag la yod do zhes dam bcas pa ni bzhi pa'o / /
ci ste dge bsnyen 'di bzhi po rnams las ltung ba'i chos gcig byung bas pham pa byung ba'i dge slong snod ma yin pa bzhin du mthong ba'i chos la slar yang sdom pa len nam ma yin /
sdom pa slar yang blang bar bya / /
de 'dra'i gang zag nyid las so / /
de lta bu las te /
sngar bshad pa'i gang zag nyid las so / /
byang chub sems dpa'i sdom pa bzhin du slar rang nyid ni ma yin no / /
so sor thar pa'i sdom pa thob pa ni gzhan gyi rnam par rig byed las 'dod do / /
slar dge bsnyen gyi sdom pa go rims ji lta bar blang ngo / /
'o na chos gzhan byung na ji ltar bya zhes gzhan dag ji lta bar ni bshags /
mkhas pa la ni mkhas pa ste /
ngag gi rnam par rig byed dang /
de'i don rtogs pa'i stobs dang ldan pa las dang /
sdom pa dang ldan pa'i gang zag la'o / /
ltung bar 'gyur ba rnams las gzhan srog gcod pa la sogs pa dang /
phra ma la sogs pa dang /
mi tshangs par spyod pa la sogs pa'i ltung ba rnams dang /
chang gi btung ba spang ngo / /
ji lta bar zhes bya ba ni ltung ba nyid ces pa dang ldan pa zhes nges par bya ste /
gus pa dang bcas pas lus kyi sbyor ba blangs te /
dbus su 'dom gang du bla gos phyogs gcig tu byas te /
tsog tsog po'am pus mo g.yas pa'i lha nga sa la btsugs te /
thal mo sbyar nas dngos po bsgrags te bshags par bya'o / /
de'i bshags pa brjod pa 'di yin te /
rigs kyi bu'am btsun pa'am slob dpon bdag la dgongs su gsol /
bdag ming 'di skad ces bya ba /
dge bsnyen la ji skad brjod pa ltung ba'i gzhi dang ldan pas de gcig tu bzlums nas rigs kyi bu'am /
slob dpon nam /
btsun pa'i mdun du bshags par bgyi'o / /
bshags na bde ba la reg par gnas par 'gyur gyi /
ma mthol ma bshags na ni mi 'gyur ro zhes brjod par bya ste /
rigs kyi bu khyod kyis ltung ba mthong ngam /
'dis brjod pa mthong lags so / /
slar yang des brjod pa phyin chad sdom mam /
slar yang 'dis sdom lags so / /
shin tu legs pas spyi bos len to / /
shes shing mthong ba dang /
dran pa na chos ji lta ba dang /
'dul ba ji lta ba bzhin du bgyid do / /
'di ltar lan gsum mo / /
gang gi phyir gzhan yang ba rnams spyod pa na ji ltar bsgrub /
yang rnams yang dag bsdam zhes pa ni gang ltung bar 'gyur ba rnams las gzhan srog gcod pa la sogs pa yan lag ma tshang ba dang /
phra ma la sogs pa yan lag ma tshang ba de rnams yang ba ste bsdam par bya ba de mdzes pa'o / /
de lta bu spyod pa slar yang sdom par bgyid do zhes sems bskyed par bya'o zhes bya ba'i bar du'o / /
bshags par mi bya ba ni bsdams pa tsam gyis ldang ba'i phyir ro / /
las kyi sgrib pa thams cad sbyang ba'i don du yang phung po gsum pa'i chos kyi rnam grangs dang /
sgo drug pa'i gzungs nyin mtshan du lan drug tu rtag tu gdon par bya'o / /
ldog pa'i tshul khrims bshad nas 'jug pa'i tshul khrims la gus par byed de /
'di ltar sdom pa'i tshul khrims gnas /
'jug pa la yang stobs ji ltar gus par bya ste de ltar brjod pa'i rim pas ldog pa'i tshul khrims brtan por gyur nas /
'jug pa'i tshul khrims ni rab tu 'jug pas tshul khrims te /
thos pa dang bsams pa la sogs pa'i ngo bo dang /
sbyin pa la sogs pa'i rang bzhin no / /
stobs ji ltar te /
nus pa ji lta ba bzhin du gus par bya'o / /
de ci'i phyir zhe na /
de'i sbyor bas 'bras bu sna tshogs ster ba /
de ni ldog pa'i tshul khrims te /
de dang 'jug pa'i tshul khrims sbyor ba ni 'brel pas so / /
sna tshogs ni bdag gi don du phun sum tshogs pa ster ba'o / /
da ni mjug bsdu bas tshul khrims rnam pa gnyis la sbyor bar byed de /
'di la 'bad de sbyar bar bya / /
bde 'gro yang ni 'dod pa yis / /
'di ni de'i phyir de tshul khrims rnam pa gnyis la 'bad pa ste brtson par bya'o / /
bde 'gro yang ni lha dang mir bcas pa'i phun sum tshogs pa'i mtshan nyid la 'dod pa ni mngon par 'dod pa ste /
thar pa 'dod pa la lta ci smos /
ci ste gang gi phyir tshul khrims rnam pa gnyis las ji ltar yang ngan 'gro nyid du 'gyur gyi /
bde 'gro ma yin na de ltar 'dod pas kyang 'jug ce na /
khre yi myu gu'i rgyu ru ni / /
sA lu'i sa bon gang du mthong / /
sA lu'i sa bon ni khre'i myu gu'i rgyu ru ni gang du mthong ste /
kha cig tu ni rig cing shes pa ma yin no / /
de gang gi phyir sA lu'i sa bon nyid kyis te rgyu dang 'bras bur nges pa'i phyir ro / /
de bzhin du bde 'gro'i rgyu tshul khrims kyang ji ltar na ngan 'gror skye ba'i rgyur 'gyur zhes bsams pa'o / /
'di lta bu'i yul rgyu dang 'bras bu'i nges pa ni 'khor gsum yongs su dag pa'i lung nyid de thabs gzhan ni mi srid pa'i phyir ro / /
dge bsnyen sdom pa brgyad pa'i tshig gi 'grel pa bdag gis gsal bar bshad pa yis / /
bsod nams stobs ldan bdag la gang skyes nyi ma'i shing rta 'jug pa'i lam la gtugs gyur pa / /
des ni 'khor ba'i rgya mtshor 'jug pa'i rgal bar dka' ba'i pha rol sgrol ba la brtson pa / /
skye bo rnams ni shin tu ngo mtshar gzigs la spyod pas phul byung sbyor bar shog /
dge bsnyen gyi sdom pa brgyad pa'i bshad pa slob dpon chen po sun ya shrI mdzad pa rdzogs so // //
rgya gar gyi mkhan po paN+Di ta chen po su na ya shrI dang /
bod kyi lo tsA ba chen po dge slong dar ma grags kyis bsgyur cing zhus te gtan la phab pa'o //
[ ]
