@## / /
rgya gar skad du /
kr-iSh+Na ya mA ri nA ma sA d+ha naM /
bod skad du /
gshin rje dgra nag bo zhes bya ba'i sgrub pa'i thabs /
dpal zhe sdang gshin rje gshed la phyag 'tshal lo / /
bla ma la gus phyag 'tshal nas / /
de rjes gshin dgra nag rdor la / /
rang 'od yan lag bzhugs pa yi / /
bde bas gang bas gzhan don mdzad / /
rdo rje ral gri 'khor lo dang / /
'dam skyes gri gug phyag pad 'dzin / /
zhal gsum 'jigs pa yang 'jigs mdzad / /
de la phyag 'tshal sgrub thabs bri / /
gshin dgra nag po'i sgrub thabs 'di / /
de nyid blo ldan 'dod pa yis skye / /
dbang sogs la ni thob pa gang / /
de yi 'di ni bsgom rim mo / /
byis pa rnams kyis go bde dang / /
rang dran don du byas pa yin / /
mchog rnams la ni 'grub par gsungs / /
rab dga' bas ni bri bar bya / /
sbyin dang tshul khrims la sogs ldan / /
blo legs 'gro don ro gcig pa / /
byams sogs yon tan yang dag ldan / /
dad ldan thos pas brgyan pa yi / /
thog mar gdong sogs dag byas nas / /
snga dro gshin rje bdag nyid pas / /
dben yul la ni rab tu brtsam / /
dur khrod la sogs bde stan bzhugs / /
rang snying pad+ma'i zla ba la / /
ya yig rnam pa 'od ldan dmigs / /
kha dog sngon po 'gro don byed / /
bla ma dang ni rdzogs sangs rgyas / /
ma lus nam mkha'i 'od gang bar / /
bsgom zhing de ni legs dmigs te / /
sku tshogs de la phyag 'tshal nas / /
tsArtsi la sogs mchod byas te / /
lus ngag yid kyis sdig byas gang / /
byas shing de bzhin yi rang ba / /
mgon la lan gsum smras shing bshags / /
'phags pa rdzogs sangs rgyas sras dang / /
'dul ba'i bsod nams rjes yi rang / /
yang dag sangs rgyas bdag skyabs mchi / /
dag pa'i chos dang mchog dge 'dun / /
khyod la bdag gi lus sbyin te / /
yon tan rgya mtsho la yang 'bul / /
chos ni thams cad gnas pa yin / /
legs pa'i sgras ni bstan pa'o / /
rdzogs pa yi ni sangs rgyas sku / /
de lam sbyin pa la sogs bzhugs / /
sku gsum ye shes thob don du / /
gnang bas bdag gis gnas pa ste / /
sems can don ni byed pa'i phyir / /
yang dag byang chub sems bskyed bya'o / /
bdag gis bsod nams byas pa gang / /
yang dag sangs rgyas la bsngos te / /
dpal ldan gshin rje dgrar gyur nas / /
bdag gis 'gro ba'i don byed shog /
smon lam mchog 'di byas nas ni / /
blo ldan de rnams gshegs su gsol / /
snying rje'i rim pa mthong nas ni / /
sna tshogs stong par rnam dmigs na / /
rgyu ni mi rtog pa yin te / /
rang bzhin rnam par bral ba'o / /
rnam par rtog pa med pa'i phyir / /
smon lam de ni rnam gshegs bya'o / /
oM shu n+ya tA dz+nyA na badzra swa b+hA wa At+ma ko\u0f85haM /
sems de nyid ni dag byas nas / /
a las byung ba'i nyi dkyil te / /
de la hUM skyes kha dog sngo / /
'od zer 'phros pas kun du khyab / /
bsrung ba'i don du rdo rje bsgom / /
kun du rtse ni lnga yin te / /
rdo rje sa gzhi de las byung / /
de bzhin gur dang ra ba'o / /
sangs rgyas zhing dag don du ni / /
yang dag bsam gtan kun brtsams te / /
de la sna tshogs pad zla la / /
rtag rdor yan lag las byung ngo / /
dkar po gru gsum chos dbyings te / /
dbus su sna pad rdo rje'i gdan / /
nam mkha' dang mnyam 'greng ba bsam / /
dkyil 'khor dbus su gnas pa'o / /
b+h+ruM rnams 'khor lo ste dbus skyes / /
dag pa'i yan lag las byung ste / /
zur bzhi dang ni sgo bzhi pa / /
rta babs bzhis ni brgyan pa'o / /
dra ba dra phyed kyis ni spras / /
mchod rnams lha mo yang dag brgyan / /
sna tshogs rtse mo rlung gis 'phyar / /
ba dan dang ni dril bu ldan / /
sna tshogs rdo rje kun du mnan / /
zla ba nyi ma rgyal ba'i stan / /
shar du dkar po chen po ste / /
lho ru ser po yang dag ldan / /
nub kyi cha ni dmar bo yin / /
byang du ljang gu'i kha dog go / /
in+d+ra nI la'i 'od dang ldan / /
dbus kyi sa ni rnam bsgoms te / /
'di ltar phyogs kyi dbye ba yis / /
sna tshogs rdo rje bsgom bya'o / /
bris sku la yang de bzhin bsgom / /
rab tu gzugs kyi rim ji bzhin / /
rnam lnga bsam par byas nas ni / /
sangs rgyas gzugs brnyan rnam bsgom mo / /
rnam lnga de ni dpal dang ldan / /
de rjes gang bar bdud sel byed / /
de ni sangs rgyas gzugs brnyan grags / /
de phyir de la de gsungs so / /
lte bar sna tshogs pad zla la / /
dbyangs yig nyis skor dgod par bya / /
de yis zla ba rdzogs pa ste / /
ka yi thog mar nyis skor bya / /
Da D+ha da d+ha ya la drug /
bsnan pas de rnams rdzogs pa yis / /
zla ba dmar po rnam bsgom bya / /
de gnyis rdzogs la ji skad gsungs / /
me long mnyam pa nyid du brjod / /
de dbus hUM skyes so sor rtog /
de las gyur pa rdo rje ste / /
de ni bya ba nan tan brjod / /
nyi ma'i nor bu 'od zer mtshungs / /
'od dang sa bon lan rdo rje / /
oM badzra At+ma ko\u0f85haM /
zhes bya bas nga rgyal bya'o / /
de la skyes pa kha dog dkar / /
thub pa'i mchog gis rab brgyan pa / /
rang 'od kyis lus 'khyud pa ste / /
sgeg pa khro bo'i gzugs can no / /
mchog gi bde ba dang ldan pa / /
dkar po sngon po dmar po'i zhal / /
g.yas bskum g.yon brkyang bar gnas pa / /
'bar ba dang ldan ral gri dang / /
rdo rje gri gug gsor bar byed / /
'khor lo'i pad+ma skal ldan pa / /
g.yas pa'i g.yon du shin tu yang / /
'od zer 'phro zhing phyag gis 'dzin / /
oM d+harma d+hA tu dz+nyA na badzra swa b+hA wa At+ma ko\u0f85haM /
zhes bya bas rnam pa lnga'i rang bzhin las /
rnal 'byor 'di ni yod pa ste / /
'di rnal 'byor ro / /
chags pa che bas 'dul ba yis / /
'gro ba gsum ni kun du dmigs / /
rang gi rnam shes 'od zer gyis / /
sna tshogs spros pa rdzogs sangs rgyas / /
rtag bde dga' ba'i rang bzhin can / /
de rnams rang gi lus la zhugs / /
rtog pa thams cad rnam spangs bya / /
bdag nyid longs spyod rdzogs par bsgom / /
'di ni de nyid sngags rtsa dmar / /
hoHgnyis kyis ni spel ba ste / /
ji ltar skar ma 'pho ba bzhin / /
byang chub sems ni de bzhin gzhug /
snying rje pya chags pa'i sems kyis ni / /
rdor 'dzin nyid du 'od du zhu / /
byams pa la sogs tsartsi kAs / /
'khor lo'i bdag po skul byed do / /
snying rje'i khro bo rje btsun bzhengs / /
gnas gsum kun gyi gti mug spongs / /
bdud rnams bzhi las gtso bo rgyal / /
kye 'khrugs pa'i sems kyis rje btsun bzhengs / /
'jig rten mgron gnyer stong par bzhugs / /
'jig rten bsod nams rje btsun bzhengs / /
kye stong par bsams nas ci ste bzhugs / /
byang chub rang bzhin 'jig rten mgron / /
'dis ni zhu ba bskul ba ste / /
chags pa'i rjes chags thim pa'o / /
'di yi glu yi mngon pa yis / /
'od du zhu ba'i bde sems ni / /
rab tu zhu zhing zhu la skyes / /
nyi dkyil la ni ya sngon te / /
khro bo dang ni khros pa can / /
rus pa'i rgyan gyis yang dag brgyan / /
smin ma rnon po 'bar ba can / /
yan lag spu gri bzhin 'jigs sbyin / /
rdo rje sngon po 'od dang ldan / /
ma he'i rgyab tu gnas pa'o / /
de yi sa bon 'od zer gyis / /
nag po dgra yi gzugs byas nas / /
stobs chen 'jigs pa'ang 'jigs par byed / /
sna tshogs bdag nyid mnyam par bzhugs / /
ma he'i rdo rje bsams nas ni / /
dkyil 'khor bdag po rnam par bsgoms / /
dug bzhin tsha ba 'phros pa ni / /
'jig rten gsum zad dkyil 'khor ni / /
mun nag lus ni drag shul can / /
ljags 'dril rab tu 'od zer 'phro / /
mche ba 'od zer 'phro zhing zhal / /
smin ma sma ra skra gyen te / /
g.yas bskum g.yon brkyang zhabs kyis gnas / /
dus ni mi dran byed pa'o / /
rtsa ba'i zhal ni bung ba che / /
g.yas pa shin tu zla ba 'od / /
g.yon pa dmar po rab tu gsungs / /
rdo rje rgyan gyis brgyan pa ste / /
mi thung gsus chen nag po yin / /
mgo bo'i phreng bas do shal byed / /
g.yas g.yon dang po'i phyag gnyis kyis / /
b+han+d+ha dang ni gri gug 'dzin / /
rang 'od shes rab yang dag sbyor / /
bde ba 'bab byung gzhan don byed / /
lhag ma g.yas pa'i phyag gnyis kyis / /
'bar bzhin rdo rje ral gri 'dzin / /
g.yon pa gnyis kyi phyag gis ni / /
pad+ma dang ni 'khor lo 'dzin / /
sbrul gyi rgyal pos rgyan byed pa / /
sngon po grangs med sbrul rgyan gyis / /
shin tu 'jigs byed dbu skra bcings / /
dmar po 'jog po glu yis ni / /
stobs chen rna cha'i rna rgyan byed / /
rigs ldan ser pos dpung rgyan te / /
ser po yang ni phyag gdub 'dzin / /
klu rgyal dung skyong klu yis ni / /
shin tu dkar po'i pad+ma 'dzin / /
'jog po ljang gu klu rgyal gyis / /
legs par tshangs skud byed pa ste / /
nor rgyas klu yi rgyal pos ni / /
de yi ska rags byas pa ste / /
pad+ma chen po klu rgyal gyis / /
pad skud kha dog dkar po bzhin / /
des ni zhabs gdub byas pa ste / /
thams cad phuT sgra drag shul can / /
mche gnyis so phreng lce gnyis pa'o / /
'di ni 'khor byang rang bzhin can / /
'di legs gshin rje gshed po yin / /
shes nas rnam rtog med par bya / /
brlabs shing sngags kyis mnyam bya'o / /
oM d+harma d+hA tu swa b+hA wa At+ma ko\u0f85haM /
zhes bya ba 'dis ni rjes su rnal 'byor ro / /
rang snying 'od zer lcags kyus dgug /
mkha' khyab rdzogs pa'i sangs rgyas kun / /
thams cad de ni zhal du gzhug /
bde zhugs 'bab cing snying gar zhu / /
byas pas blo ldan rnal 'byor gyis / /
rdor lam khu ba de nyid 'phro / /
rang 'od pad+ma'i nang gnas pa / /
sa bon gzugs kyis dmigs par bya /
sa bon 'khor lo yang dag 'byung / /
sa bon rnams kyi byin rlabs te / /
tsha tsha 'phro zhing 'bar ba can / /
mkhas pas rim par bsgom pa ste / /
gsungs pa'i mtshan nyid ji bzhin pa / /
ya rnams dbus su sngon po byung / /
dkyil 'khor bdag po bzhengs pa'o / /
shar du k+She yis 'khor lo rdzogs / /
rtag pa phyag drug dkar bo ste / /
g.yas par 'khor lo ral gri gnas / /
g.yon par rin chen mtsho skyes 'dzin / /
ma yis rnam pas lho phyogs su / /
rin chen 'byung gnas rin chen rgyal / /
gser bsregs dang ni mtshungs pa'i mdog /
g.yas pas rin chen ral gri 'dzin / /
g.yon pas 'khor lo pad+ma gnas / /
nub tu 'dod chags rdo rje ste / /
mi yi sa bon pad+ma rdzogs / /
pad+ma rA ga mnyam mtshungs pa / /
pad+ma ral gri g.yas par gnas / /
nor bu 'khor lo g.yon par bkod / /
sa bon de las ral gri skyes / /
ljang gu phrag dog gshin dgra ste / /
ral gri 'khor lo g.yas pas 'dzin / /
pad+ma nor bu g.yon par bsnams / /
thams cad zhe sdang gshin dgra yi / /
mtshan nyid kyis ni khro bo'i gzugs / /
rtsa ba'i phyag ni gnyis gnyis kun / /
gri gug b+han+d+ha bsgom bya ste / /
rang gi shes rab gnyis med lus / /
bde ba'i gzugs kyis rang bzhin can / /
nyi ma'i dkyil 'khor kun gnas pa / /
dge ba zla ba'i dkyil 'khor gnas / /
sna tshogs rdo rje rtsibs rtse la / /
sems can don mdzad bsgom par bya / /
ya rnams shar phyogs sgo ru byung / /
tho ba sngon po rang bzhin te / /
g.yas par ral gri tho ba 'dzin / /
g.yon na nor bu pad dkar gnas / /
de tho zhes ni gshin rje gshed / /
tsa las byung ba be con lho sgor gnas / /
be con gshin dgra kha dog dkar / /
g.yas pas be con ral gri 'dzin / /
g.yon pas 'dam skyes 'khor lo bsnams / /
nub tu pad+ma gshin dgra ni / /
dmar po zhal gsum phyag drug ste / /
ni las skyes pa 'dod chags rgyal / /
byang du ral gri gshin dgra ni / /
ra las skyes pa'i cha byad ni / /
rgyal po phrag dog dbyibs kyis gnas / /
cung zhig sngon po'i dbye ba yis / /
rab tu 'jigs bzhin byas pa ste / /
thams cad khros pa dang ldan pa / /
yan lag la 'grogs pa yis brgyan / /
gtsigs pa'i zhal gyis bzhad pa ste / /
skra ni ser skya 'bar zhing 'greng / /
nyi dkyil la ni yang dag gnas / /
mche ba gtsigs shing stobs kyi zhal / /
gri gug b+han+d+ha 'dzin pa'o / /
sna tshogs rdo rje grwa bzhi ru / /
de bzhin lha mo zla dkyil gnas / /
dza 'khor rdo rje tsArtsi kA / /
lha mo de ni shar lhor gnas / /
skems ma dkar mo khro chen ma / /
gti mug gshin dgra rang bzhin bzhugs / /
de nas lho nub phag mo ste / /
sa las rdo rje skyes ma yin / /
phag pa'i gdong can khro chen ma / /
zhe sdang gshin dgra 'dra ba'i 'od / /
rab tu zhi ba'i dbyangs can ma / /
nub byang gi ni grwa ru gnas / /
do las skyes ma mchog dmar mdog /
'dod chags gshin dgra'i dbyibs can ma / /
byang shar grwa ru yang dag gnas / /
dkar mo ljang gu 'jigs byed ma / /
phrag dog gshin dgra'i phyag mtshan 'dzin / /
ru las skyes pa'i phrag dog dbyibs / /
sngon po'i g.yas pa dkar po ste / /
dkar po'i g.yas pa sngon po yin / /
de gnyis g.yon zhal dmar po ste / /
gzhan ma'i zhal ni dkar po'o / /
Na yo ni ra grwa bzhi ru / /
dkyil 'khor gyi ni b+han+d+ha ste / /
rang sngags rig pa ji bzhin gyis / /
blo ldan rdzogs shing 'phro bar bya / /
hUM hrIHSh+T+r-iHla sogs sngags sgra yis / /
dkyil 'khor mnga' bdag yang dag bskul / /
grangs med sprul pa rnam 'phros te / /
brtson 'grus sems can don mdzad pa / /
dngos po thams cad rang lus la / /
khro bo'i dpa' bos gzhug bya'o / /
dzi na dzika ces bya bas ni / /
shar du gti mug gshin dgra ste / /
sna tshogs pad zla dbyibs rtse ru / /
de la de ni gnas par bya / /
rat+na d+h+r-ika ces bya bas ni / /
lho yi pad+ma'i nyi dkyil la / /
bgegs med don du dgug pa ste / /
rim pas de la gzhug par bya / /
A ro l-ika ces bya sngags kyis / /
'dod chags gshin dgra skyon med pa / /
nub kyi sna tshogs pad nyi la / /
rim pas de ni rnam bsgom bya / /
pradz+nyA d+h+r-ika ni de nyid kyis / /
phrag dog dgra ni rnam zil byed / /
byang gi pad+mo rnon po la / /
de ni rim pas gnas par bsam / /
mung+gar d+h+r-ika ni de nyid kyis / /
shar phyogs sgo ru pad+ma la / /
nyi dkyil la ni 'bar zhing gnas / /
tho ba mthar byed min zhes bya / /
rim pas mkhas pas yang dag bsam / /
daN+Da d+h+r-ika ces bya sngags kyis / /
lho yi sgo ru yang dag gnas / /
be con gshin dgra mi bgrungs pa / /
sna tshogs pad nyi zla 'od bsam / /
pad+ma d+h+r-ika ces bya bas ni / /
pad+ma dus med gshin dgra ste / /
nub sgor 'dam skyes nyi dkyil la / /
'khrugs pa stobs chen bsam par bya / /
khang+ga d+h+r-ika ni de nyid kyis / /
ral gri de ni dus med pa / /
sna tshogs pad dang nyi dkyil la / /
bdud med byed pa byang sgor sgom / /
sna tshogs rdo rje grwa bzhi ru / /
gzhan yang de bzhin lha mo bsam / /
dwe Sha ra ti zhes sngags kyis / /
shar lho mtshams kyi lha mo ste / /
zla ba dang ni sna tshogs pad / /
khros ma tsArtsi yang dag gnas / /
de nas lho nub rdo rje phag /
rigs kyi bdag mo phag mo ste / /
mo ha ra ti de nyid kyis / /
pad+ma zla bar mkhas pas bsgom / /
de nas nub byang grwa nyid la / /
rA ga ra ti zhes sngags kyis / /
pad zla la ni dbyangs can dgod / /
de nas byang shar dkar mo ste / /
badzra ra ti zhes sngags kyis / /
zla pad la ni lha mo bsgom / /
dkyil 'khor gyi ni grwa bzhi ru / /
de nyid gsum gyi b+han+d+ha rnams / /
'di ni rnam 'phros dag pa'i 'khor / /
dam par byas na bde dang ldan / /
gong ma'i 'khor lo de thim ste / /
mnyam nyid pas ni dmigs pa ste / /
'di ni sbyor ba dang po'o / /
gshin dgra nag po dus 'jigs pas / /
de yi rang bzhin dkyil lha rnams / /
mig dang lus sogs rang bzhin te / /
lha rnams kyis ni byin rlabs bya /
gti mug k+ShiM la 'khor lo skyes / /
cung zhig khros pa mig la gnas / /
rdo rje mig yin blo ldan dmigs / /
rna gnyis dzre las rdo rje byung / /
rdo rje rna ba kha dog gnag /
dri las khaM skyes rin chen 'byung / /
ser sna de ni zla ba la / /
rdo rje dri ni de bzhin mchog /
ljags la gaM las pad+ma byung / /
'dod chags dra ba rdor ljags yin / /
kaM las skyes pa ral gri ste / /
ri dwags mtshan pa'i rdor lus yin / /
phrag dog gshin dgra rang bzhin gzugs / /
dpral bar lus yin zhes bya ste / /
lte stengs saM las rdo rje yin / /
rdo rje sems ni de bzhin mchog /
sgeg po khro bo rang bzhin gzugs / /
rdo rje 'dzin pa dgod bya ste / /
'di ni yan lag drug dgod pa'o / /
mngon sum don grub las su gsungs / /
snying gar hUM rdor dbus su gnas / /
hUM rdor sngon po legs 'od can / /
gshin dgra dang 'dra phyag mtshan mtshungs / /
sems la gnas pa'i thugs rdor bsgom / /
ol gong a las pad+ma skyes / /
de dbus su~M` las chags pa byung / /
'dod chags gshin dgra lta bu'i lus / /
dpal ldan gsung rdor rnam bsgom bya / /
spyi bor oM rnams 'khor lo dbus / /
dkar po gshin 'bar de dbur 'khor / /
sku yi rdo rje sku dang 'dra / /
phyag dang phyag mtshan kha dog mtshungs / /
de ni de nyid rdor mchog ste / /
rdzogs pas mkha' gnas sangs rgyas mchod / /
sngags kyis de rnams byin rlabs bya / /
oM sarba ta thA ga ta tsit+ta badzra swa b+hA wa At+ma ko\u0f85haM /
oM sarba ta thA ga ta wAka badzra swa b+hA wa At+ma ko\u0f85haM /
oM sarba ta thA ga ta kA ya badzra swa b+hA wa At+ma ko\u0f85haM /
rang snying sa bon 'od zer gyis / /
sras dang bcas pa'i sangs rgyas kun / /
sna tshogs la gnas dgug byas pas / /
mdun du de ni bzhugs dmigs te / /
des ni yang dag spros pa yi / /
ji srid tsArtsi la sogs pa / /
zla 'od mtshungs pa'i bum pa yis / /
bkra shis la sogs glu rnams kyis / /
yang ni dbang bskur dmigs par bya / /
bdag nyid dang ni thams cad la / /
dbang bskur bas ni ci byung ste / /
spyi bor gshin dgra nag po yi / /
rdor 'dzin bdag nyid de bzhin no / /
rang snying sa bon 'od zer gyis / /
bdag mdun ye shes 'khor lo dgug /
'khor lo de ni dmigs nas ni / /
khro rnams bgegs bskrad srung bar byed / /
ar+g+ha bsil yab phul byas nas / /
oM mung+ga ra dzaH /
'di sngags kyis ni dgug pa ste / /
oM daN+Da hUM /
'di sngags kyis ni rab tu gzhug /
oM pad+ma baM /
sngags 'di yis ni 'ching ba ste / /
oM khaD+ga hoHsngags 'di yis ni dbang byed do / /
rang snying sa bon 'od rnams kyis / /
sangs rgyas dgug cing gzhug pa ste / /
snying gar 'od zhu dmigs nas ni / /
ma lus rdo rje lam nas dbyung / /
rang 'od rig ma'i pad+ma la / /
zla ba las byung lha mo rnams / /
sna tshogs me tog la sogs rdzas / /
phyag gi yal gas de rnams 'dzin / /
sgeg ldan de yi mchod pa ste / /
yid 'phrog mchod pa'i glu dang ni / /
sna tshogs gar gyi bye brag gis / /
des ni bde chen rab yin no / /
kye kye gshin rje dgra nag po / /
bla ma srin po'i rang bzhin can / /
khyod mthong bdag ni rnam 'jigs te / /
bla ma khro bo'i rang bzhin spongs / /
bdag pos gar byed pa yis ni / /
steng ris mi yul sa 'og 'dir / /
mig sman bcag bzhin khros pa'i yid / /
mig bgrungs khyod ni gar byed do / /
mi thung nag po gshin dgra ste / /
gzugs ni rnam pa sna tshogs sprul / /
rdo rje dbyangs can bdag gis zhus / /
bde chen khyod ni gar mdzod cig /
hrIHSh+T+r-iHsngags kyis khyod gar byed / /
khams gsum the tshom med par mdzod / /
gshin rje khro bo rje btsun khyod / /
gar byed 'gro bas mthong ba'o / /
oM sarba ta thA ga ta pU dza badzra swa b+hA wa At+ma ko\u0f85haM /
thams cad sgra brnyan lta bu'i dpe / /
sgra yul bzhin du rnam dmigs bya'o / /
'khor lo la gnas lha rnams kyis / /
'khor lo'i bdag po bstod pa ste / /
gti mug rdo rje rang bzhin khyod / /
gshin dgra bde ba 'jigs pa'o / /
sangs rgyas kun ldan mgon po ste / /
'jigs med rdo rje phyag 'tshal bstod / /
ser sna rdo rje rang bzhin khyod / /
yang dag gshin dgra 'jigs pa po / /
thugs kyi rdo rje rab snang ba / /
rin chen rdo rje phyag 'tshal bstod / /
'dod chags rdo rje rang bzhin khyod / /
'dod chags rgya mtsho chos kyi bdag /
thams cad dbyangs kyi mchog gi mchog /
gsung gi rdo rje phyag 'tshal bstod / /
phrag dog rdo rje rang bzhin khyod / /
gshin dgra las kun thams cad byed / /
sku yi rdo rje rab snang ba / /
ral gri phyag la phyag 'tshal bstod / /
sangs rgyas kun gyi rang bzhin khyod / /
sangs rgyas kun gcig yang dag 'dus / /
sangs rgyas thams cad mchog gi mchog /
dkyil 'khor mnga' bdag phyag 'tshal bstod / /
a las skyes pa'i dag pad de / /
mgo gsum steng du yang dag gnas / /
rnam rdzogs de 'og me dkyil 'khor / /
gru gsum ra~M` ba las byung ba'o / /
de 'og rlung gi dkyil 'khor te / /
g.yo ba sngon po gzhu dang 'dra / /
yaM las skyes pa ba dan dang / /
de la kha dog ming dang gzugs / /
snang mdzad la sogs gnas pa ste / /
de la sogs pa yang dag dbyung / /
rigs ngan la sogs rnam pa lnga / /
hUM las rdo rje rim pa yis / /
de ni dgag pa bsgom par bya / /
rlung gis me ni rab sbar bas / /
zhu bzhin rnam par dmigs pa yin / /
rdo rje ro mnyam bsgyur ba ste / /
gshin dgra dri med dmigs pa'o / /
de la oM rnams 'od zer gyis / /
sangs rgyas ye shes rang bzhin dgug /
sngags kyi gzugs kyis rab tu gzhug /
dmigs nas bdud rtsi lnga mchog ste / /
de nyid gsum gyis byin brlabs nas / /
dkyil 'khor bdag po tshim par bya / /
zhi ba rdo rje lce la gnas / /
hUM las skyes pa dmigs nas ni / /
de la sbu gu'i rnam pa yis / /
des ni mnyam par dgug par bya / /
sna tshogs gnas pa'i rdzogs sangs rgyas / /
dkyil 'khor lha rnams de bzhin no / /
snying ga'i 'od zer rnams kyis ni / /
rnam rtog spangs pas dmigs bya'o / /
thog ma dbus mtha' dbye ba yis / /
'di la gcig tu sbyor med de / /
rdul phran cha med rgyu yin pas / /
grangs med de ni sbyor mi bya / /
gcig dang du ma'i rang bzhin gyis / /
rnam par bral ba gang yin de / /
de ni de bzhin de ma yin / /
the tshom de nyid las bya'o / /
gang phyir the tshom gnyis la gnas / /
bsam mi khyab la the tshom med / /
spro dang bsdu ba'i sku yin te / /
sems can ro gcig don las byung / /
gzhan ni rgyas par de nyid med / /
'di ni gsal bar rab tu gsungs / /
ye shes zhabs kyi zhal nas byung / /
dpal ldan gsang ba 'dus par gsungs / /
'di la bdag gis rgyas ma smras / /
dngos po'i bdag nyid dngos po med / /
khams med rnam par shes pa'ang med / /
nam mkha' kun mnyam gnas bzhin te / /
nam mkha' ji bzhin bdag med pa / /
'di ni chos mchog bde chen po / /
sa min chu min gnyi ga min / /
me min rlung min mkha' min te / /
rdo rje sems dpa' rab sbyor bas / /
skye ba 'di ni rab gnas pa'i / /
dngos po thams cad dngos min te / /
de'i phyir dngos med grags pa'o / /
rnal 'byor rnal 'byor gyis ni 'brel / /
rtag dang chad pa gnyis min te / /
zhal med phyag med kha dog med / /
mchog gi dga' ba'i mtshan nyid la / /
dngos po thams cad nges rtag min / /
thog ma dbus mtha' rnam par spangs / /
de ltar pho brang shes gnas pas / /
rnam rtog thams cad spangs pa ste / /
phung po khams dang bdag med par / /
dag pa'i bde gzugs bsgom pa'o / /
'gro ba gshin rje gshed byas nas / /
rang snying sa bon 'di rnams kyis / /
de bkug 'ong bar dmigs nas ni / /
sku gsung thugs rdor rang bzhin can / /
rdo rje'i rang bzhin chos yin te / /
ye shes las skyes dgod par bya / /
de la de yi sa bon rnams / /
hrIHSh+T+r-iHla sogs ye shes 'bar / /
lhag rtog spangs pas mthong ba ste / /
dag pa'i bde ba'i rnam pa can / /
'phro ba 'dus pas yang dag dgang / /
bdag nyid mkhas pas bsgom pa yin / /
sku la sogs par 'phro bya ste / /
dus gcig dang ni rim pa yis / /
khro gzugs sna tshogs sprul pa byed / /
hrIHSh+T+r-iHla sogs sngags kyis ni / /
'gro ba thams cad bde byed do / /
oM hrIHSh+T+r-iHwi kr-i tA na na hUM hUM phaT phaT swA hA /
bsam gtan byed pa'i rim pa 'dis / /
'bad la sngags ni de bzhin bya / /
gzhan yang bza' ba la sogs las / /
bsam gtan ldan zhing thams cad bya'o / /
mchod dang bstod dang bdud rtsi za / /
sems can don byed yid kyis bya / /
de nyid gsum gyi rim pa yis / /
ye shes 'khor lo rnam par dbyung / /
bdag gi 'khor lo bdag nyid la / /
ji ltar rim pas gnas pa ste / /
bdag gis bsod nams byas pa gang / /
mngon par byang chub la smon bya / /
de nas smon lam byas nas ni / /
oM AHhUM muH'i sngags kyis ni / /
ye shes 'khor lo gshegs su gsol / /
'di ni rnal 'byor chen po'o / /
rang bdag rnam pa'i rang bzhin bzhengs / /
de yi nga rgyal yang dag byed / /
'bad la dngos po thams cad ni / /
de bzhin de yi gzugs nges bya / /
gti mug gshin dgra'i gzugs kyis ni / /
gnas dang 'gro ba bsgom pa'o / /
gsungs pa'i dus ni de rnams la / /
rnal 'byor rnal 'byor bzhi bsgoms te / /
dang po'i rnal 'byor rnal 'byor che / /
cung zhig ye shes de rjes sbyor / /
sbyor bdag yang dag rnal 'byor che / /
yang dag ye shes dbang gnas so / /
ji ltar gsungs pa'i rim pa gcig /
dus gcig la ni sngags bsgom bya / /
rnal 'byor che ldan rnal 'byor pa / /
'phro dang 'du ba'i lus nyid do / /
de nyid ye shes gzugs can dag /
de phyir bdag nyid gshin rje gshed / /
dbang bskur rim pa bsam gtan gyis / /
khrus dang bza' ba thams cad bya / /
de bzhin bdud rtsi'i rim pa yis / /
gzhan mchod pa la rtogs par bya / /
bdag nyid dang ni gzhan ma rnams / /
rim pa ltar ni rtag tu mchod / /
dpal ldan gshin dgra'i bdag nyid can / /
byang chub bsgom pas rtag tu dmigs / /
bdag gzhan mnyam pa byang chub yin / /
de phyir rang bdag sbyor ba ste / /
de med bdag nyid bsgyur 'dod pa / /
rnal 'byor chos sgrub rnyed min no / /
ji ltar sna tshogs rnam pa la / /
dngos po gcig la rtog pa ste / /
sdug bsngal bral nas bde ba skye / /
las kyi dbye bas de dag skye'o / /
bdag nyid sems la rnam rtog med / /
dag pa'i dga' ba'i rang bzhin can / /
thabs dang shes rab rang bzhin la / /
nag ces pa ni dga' ba'o / /
des ni 'khor ba'i rgya mtsho la / /
de skyes 'khril bas shi dus su / /
zab pa stobs chen gshin dgra nag /
des ni phan byed gzhan min no / /
gshin sgrub zhags pa lcags kyu 'dzin / /
stobs chen 'byung tshogs 'jigs med de / /
de rnams dgug cing phur pas gdab / /
de ni 'jigs can khro gzugs so / /
oM hrIHSh+T+r-iHwi kr-i tA na na hUM hUM phaT phaT /
'byung po thams cad 'khor dang bcas pa dgug pa ste dzaHoM hrIHSh+T+r-iHwi kr-i tA na na hUM hUM phaT phaT /
'byung po thams cad 'khor dang bcas pa phur bus gdab pa ste hUM phaT /
'dis ni 'ong bar shes byas nas / /
rang gi kha dog brgyan pa brtag /
g.yas pa'i phyag la rang mtshon 'dzin / /
g.yon pa'i phyag na sna tshogs pa'o / /
brgya byin gshin rje dbang ldan dang / /
hrIHSh+T+r-iHwi kr-i sa bon gyis / /
de dag thams cad rdzogs pa ste / /
me dang bden bral rlung lha dang / /
hUM byung lus ni shes bya ste / /
nyi zla sa yi 'jig rten lha / /
hUM phaT phaT swA hA las skyes / /
lha rnams thams cad khyab 'jug ldan / /
'di ni gtor ma'i de nyid kyis / /
mnyam pa thams cad yang dag skyes / /
rim pas dmigs nas byin gyis brlab / /
de la rim pas dbang bskur sbyin / /
bdud rtsi lnga yi rim pa yis / /
raM gyi sa bon gser dang mtshungs / /
mchod dang gtor ma de rnams dbul / /
'di ni gshin rje dgra nag po'i sgrub thabs /
slob dpon kun du bzang po'i zhal snga nas mdzad pa rdzogs so // //
slob dpon don yod rdo rje yis / /
legs par gsal byed sgrub thabs 'di / /
bsgyur ba'i bsod nams grangs med dang / /
gzhan yang smon lam 'di btab pas / /
rgyu dang sgrub thabs mi 'bral zhing / /
de yi man ngag rjes 'brangs pas / /
bdag dang gzhan dag sems can kun / /
gshin rje gshed kyi zhal mthong shog / //
[ ]
