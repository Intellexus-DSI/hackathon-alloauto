@## / /
rgya gar skad du /
u tsuSh+ma dzam+b+ha la u pa de sha sto tra /
bod skad du /
rmugs 'dzin 'chol ba'i man ngag gi bstod pa /
dpal rdo rje sems dpa' la phyag 'tshal lo / /
mgon po nam mkha'i mdog can nor gyi char 'bebs pa / /
ma skyes rang bzhin dag pas sku mdog nag por bzhugs / /
khyod ni rdo rje sems dpa' nyid de bdag dran na / /
khyod la 'dud kyis thugs rjes ci yi phyir mi gzigs / /
lo drug byis pa'i gzugs la gzhon pa'i sha rgyas pa / /
'dzum la khro la byams pa'i mche ba dkar po gtsigs / /
khro gnyer dpral bar bsnyer zhing ral pa dmar ser langs / /
dbul ba sel mdzad spyan yangs snying rje can la 'dud / /
mi bskyod dbu la bzhugs pas thugs kyi rig 'dzin cing / /
byams pas kun la khros te gcer bu sbrul gyis brgyan / /
oM a las skyes nor sbyin gdan la bzhugs shing 'gying / /
re ba skong mdzad dpag bsam shing 'dra khyod la 'dud / /
phyag g.yas snying rjes don mdzad thod pa khrag gis bkang / /
phyag g.yon nor sbyin ma bzung ne'u les rin chen 'bebs / /
g.yas g.yon zhabs kyis rnam thos sras kyi rkang brdzis / /
nor bdag gan rkyal gnon cing brgyad bskum bzhugs la 'dud / /
rna ba ma phug rigs ngan cha lugs lhag ma za / /
lag nas kha ru 'o ma'i bdud rtsi rtsa lam rdo rje nas byung ste / /
gur gum mdog 'dra zhal du phul bas mnyes mdzod la / /
nyid kyis bdag gi bsam mkhyen re ba myur du skongs / /
yi ge bcu pas byin brlabs me tog dang bcas pas / /
oM las 'od 'phros gdub bu rin chen spras pas brgyan / /
oM las byung ba'i bum pa bzang pos chu phul nas / /
bcom ldan mgon po ci phyir re ba mi bskong lags / /
'gro drug kun la re bskong nor gyi char pa dag /
ci 'dod mang po 'bebs pa'i thugs rje grags lags na / /
bdag gis mos pas khyod kyi yon tan rtag tu brjod / /
thigs pa gcig kyang mi stsol skal ba med dam ci / /
nyi ma re re bzhin du rtag tu khyod 'bod na / /
bdag ni yi chad sgyid lugs gdong pa dag mod kyang / /
khyod kyi sngon gyi dam bcas thugs rje gang du thal / /
gter chen skal ba med kyang log 'tsho med tsam byin / /
bdag gis snying nas smras kyang da dung ma gzigs na / /
sa gsum kun la snyoms par dam ni ma bcas sam / /
bdag la skal ba med kyang thugs rjes cis mi gzigs / /
sems can min nam dbul pa'i sdug bsngal bral bar mdzod / /
bdag gis bos pas khyod kyi thugs rje'i zhags pa yis / /
srid 'dir dbul ba sol ba bde chen gnas su drongs / /
'jigs la 'jigs par mi byed khyod kyis byin brlabs te / /
'di dang pha rol gnyis kar rtag tu bskyab par mdzod / /
rmugs 'dzin 'chol ba'i man ngag gi bstod pa bla ma d+ha byang chub sems dpas mdzad pa rdzogs so // //
kha cig slob dpon nyi ma sbas pas mdzad do zhes kyang zer skad do / /
[ ]
