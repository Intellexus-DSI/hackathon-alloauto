@## / /
rgya gar skad du /
rat+na pra b+ha nA ma /
bod skad du /
rin po che'i 'od ces bya ba /
rang snang rdo rje sems dpa' la phyag 'tshal lo / /
gsum gsal thugs rje rig pa'i dpal / /
sku gsum rig pa nyid ldan la / /
dang ba'i tshul gyis 'dud phyag 'tshal / /
thugs rje byin rlabs rna brgyud la / /
'phags pa'i gsung dang byin rlabs kyis / /
rang snang nyi ma lta bur gsal / /
gsal byed rin chen snang ba 'di / /
mtha' yas 'gro ba thams cad la / /
dbyer med tshul du ldan gyis kyang / /
bdag 'dzin log pa'i sems kyis dkrugs / /
sa 'og bum pa ji bzhin pas / /
rin chen snang ba rang 'bar yin / /
'gro ba'i bla ma 'das gyur kyang / /
'gro ba mun pa la gnas nas / /
mos pa'i rnal 'byor mig med la / /
snying po 'od kyi don du bshad / /
gting ltar mi gsal rin po che / /
skal ldan rnal 'byor mos 'jug gis / /
rtog med mthong ba'i lam rtogs dang / /
bgrod med 'bras bu rang snang yin / /
pad+ma gsum gyi dkyil 'khor nas / /
bde gshegs gsum gyi sku ldan pa / /
rnam grol 'bras bu rang gzhag yin / /
gzhi nas ma g.yos rang bzhin 'grub / /
chos nyid sku la 'gyur ba med / /
rang rig bde ba chen po nyid / /
rgyu la mi gnas mthar thug pa / /
theg chen rdzogs pa'i 'bras bu yin / /
rin chen gsung gis shes 'gyur te / /
bsam med brjod bya snying po'i don / /
kun gyi brjod pa sems kyi dbyings / /
rang rang mos pa'i shes pa rtogs / /
lam gyi rtsol bas 'bras bu tshol / /
rang mos bsam pa'i sa la gnas / /
sman pa'i 'dod pas re ba 'jog /
snying po lam la 'dod pa bral / /
yid la mi byed rang bzhin gnas / /
rig pa'i gzer gyis 'da' ba med / /
sgom pa med la bya ba bral / /
lta ba med pa'i snying po ni / /
rang gzhag sems kyi rig pas shes / /
char yang dang ni thig le tshul / /
tshul tsam mchog dang gzhan mchog don / /
shes rab gsang bas na ro la / /
snyan khung brgyud pa bzhi yi gnas / /
rdo rje bka' ni rtogs pa'i lam / /
byed pa'i sgra la gnyer ba'i sems / /
tshul bzang rtsol la gang gnas pa / /
byed pa'i don dang phrad gyur nas / /
bya ba'i rang bzhin shes par bya / /
rgyal ba'i dgongs pa rig pa nyid / /
gsum gyi byed pa'i 'od kyis mthong / /
gsum gyi 'od gsal gzhi yi lam / /
byed dang bral ba nyid la gnas / /
lam gyis lam gyi 'bras bu mthong / /
'bras bu dgongs pa rgyal ba'i thugs / /
bsam med rang gzhag rig pa'i dang / /
bde chen mi rtog rgyu ba bral / /
yid la mi byed snang ba dag /
rim pa ma 'gags ye shes gsal / /
dbang po pad+ma rgyas pa'i sems / /
'gro ba kun la rang bzhin gnas / /
mthong ba log pa gzhan yod kyang / /
sprul sku dang po gzhan las min / /
kun bzang rgyal ba'i dgongs pa nyid / /
snang ba'i dus ma bzung byas la / /
dran pa'i tshul gyis nyams su blangs / /
'phen pa dang po'i dus na'o / /
rin chen gsung gis brtags pa las / /
thabs kyi bye brag shes 'gyur na / /
thog ma pad+ma ji bzhin no / /
dkyil 'khor lnga yi ye shes 'phro / /
de ldan rgyal ba'i gral du gnas / /
thugs rjes kun ldan rnyog pas bslad / /
dngas ma dus gsum 'gyur ba med / /
gsang ba'i pad+ma sngags kyi sems / /
spyod pa bral ba'i dus na shes / /
btang gzhag rang bzhin ma tsha bral / /
'khor ba rnam par mi sems te / /
mya ngan 'das pa'i rgyu ba bral / /
rdzogs pa'i dgongs pa bya ba med / /
dus gsum ma yengs srog tu sems / /
blang dor mi mnga' lta ba med / /
rang bzhin rgyal ba'i lta ba yin / /
mi rtsol dbu ma dang po lam / /
gang gis ma bcos thugs kyi lam / /
snying ga pad+ma rin chen 'od / /
'od gsal rig pa'i dkyil 'khor lnga / /
chags pa la sogs nyon mongs lnga / /
mthar thug tha ma dus na mthong / /
gang skyes dus na yul mi dpyad / /
mi 'gag ngo bo nyid la gzhag /
gsang ba'i pad+ma chos kyi sku / /
ma bcos rang gsal gzung 'dzin bral / /
rdzogs pa'i longs spyod bde ba'i sku / /
sprul sku gang la ngos gzung med / /
dbyer med rig pa gcig la gnas / /
'dzin dang bral ba'i mngon sum pa / /
chags dang bral ba'i bde ba che / /
tha snyad bral ba'i thabs kyis mtshon / /
rtsod dang bral ba'i spyod pas blang / /
spro bsdu med pa'i dgongs par gnas / /
snang ba rgya mtsho chen po bzhin / /
rang bzhin rig pa de bzhin no / /
yon tan sna tshogs nam mkha' bzhin / /
dus gsum 'gyur med kun du bzang / /
sangs rgyas sems can gnyis su med / /
'khor ba nyid na rang bzhin dag /
rin chen dag pa ji bzhin no / /
ji ltar bcos kyang 'gyur ba med / /
rang bzhin chos nyid ngo bo la / /
sgro skur spros pa dang gis med / /
'dzin pa'i spyod pa log pas bslad / /
rang 'byung rig pa'i don ma rtogs / /
rang 'byung kun mkhyen rig pa'i thugs / /
'gyur med 'gro ba kun la gnas / /
mkha' 'dra ye shes lhun gyis grub / /
sgrub med dngos grub chen po la / /
bsrung med dam tshig rang gzhag ste / /
mtha' med dbus med rig par gsal / /
rgyal ba kun gyi ngo bo la / /
sems can kun gyi rang bzhin yin / /
ye shes rig pa rtogs gyur nas / /
thugs rje mdzad pa'i lam yang ston / /
sems kyi 'bras bu rang gzhag la / /
'dod pa'i rtsol bas sgrub mi byed / /
byang chub sems kyi lam chen ni / /
rnam dag ye shes dgongs pa'i lam / /
thun mong 'gro ba yongs la gnas / /
dus gsum sangs rgyas las byung ba / /
bgrod med rang rig ye shes lam / /
rang 'dod bltas pas grub pa med / /
rdzogs pa'i lam la gang gnas pa / /
bsam gyis mi khyab rang gzhag la / /
yid la mi byed yengs pa med / /
rnal 'byor rdzogs pa bcos med la / /
'dod rtsol thig le spro bsdu med / /
ye nas rdzogs pa'i rnam dag la / /
bsam gtan yan lag kun dang ldan / /
rlung gi 'jug pa rang bzhin zhi / /
ye shes brtsal med bde ba la / /
dga' ba bzhi yi bde ba gnas / /
gang spyod thabs la ma brten yang / /
rin chen snang ba'i thabs kyis shes / /
brda sprod tshig la gnas 'gyur yang / /
thig le rang byung nyid la 'chang / /
rtog dpyod yan lag the tshom bral / /
sems kyi dga' bde rtsol ba med /
gnas brtse gcig g.yengs pa med /
bde mtshan nyid chos skur gnas /
ye shes gsang ba thabs chan gyis /
sems kyi bag chags thebs chen gyi / /
gyur ba gsum la de bzhin 'gyur / /
sems kyi ye shes gter kha dbye / /
rang byung ye shes 'od gsal la /
rgyu med rig pa gdod nas gnas /
ye shes rang gnas bde ba che / /
kun mkhyen me long lta bu nyid / /
ma lus snang ba'i rang bzhin dag /
sems kyi chos nyid bde ba shes / /
kun bzang nyams cig cir ma mthong / /
mthong med gsal ba'i me long nyid / /
dngos po med pa'i rig pa yin / /
'dra'am mi 'dra rgyu gang nyid / /
bdag gam gzhan nam de nyid gang / /
grub bam ma grub ji ltar bskyed / /
de ltar grub na thug pa med / /
de ltar min na gang zhig ni / /
gnyis ka de med ri bong rwa / /
gang gzhan rgyu las grub pa ni / /
gcig dang du ma gang du 'grub / /
'jig rten rgyu 'bras chos bzhin na / /
yang dag ye shes brdzun nam ci / /
de ltar bdag lta log pa bzhin / /
spang bya nyid 'gyur yang dag min / /
mi mthun gnas pa'i chos yin na / /
zhen pa nyid 'gyur de nyid rig /
de lta min na gang zhig 'thad / /
bskyed pa'i rim pa gang gnas par / /
rdzogs pa'i rim pa gang 'jug pa / /
gang gis gang zhig ji ltar gnas / /
rtsol ba'i bskyed pa de nyid dam / /
ye shes rig pa'i don la 'jug /
de nyid yin na de lta mod / /
de lta min na gang zhig 'thad / /
thams cad thams cad grub pa'am / /
ma yin de la 'thad pa gang / /
rjes mthun rgyu yis mi gnas na / /
de bzhin rjes mthun nyid du 'gyur / /
des na seng ge phru gu bzhin / /
sku gsum lhun grub bde ba'i lam / /
rtsol ba'i 'bras bu mthar phyung nas / /
'jig rten chos la'ang de bzhin no / /
sbyang bya 'bras bu yin pa na / /
khyod la dag pa'i ye shes gang / /
de lta nyid na rtag par 'gyur / /
des na rang 'byung rdzogs pa'i lam / /
rgyu la mi gnas rtsol ba med / /
rang gnas ye shes gdod nas grub / /
grub pa'i rang bzhin bskyed mi dgos / /
ye gsal nam mkha'i rang bzhin pas / /
gsal byed rnam pa ji bzhin no / /
zla ba gzugs 'dra gang gis 'byung / /
dbyings kyi 'bras bu bsam mi khyab / /
mi rtog 'bar ba'i dkyil 'khor nas / /
che ba'i sku gsum mu mtha' med / /
ye shes rig pa thug phrad du / /
rin chen snang bas gzhag par bya / /
brjod bral rig pa thog babs nyid / /
ma brtsal rang 'byung bde ba nyid / /
yi ge med pa'i gsum mchog ste / /
kun bzang rgyal ba'i dgongs pa ston / /
mi rtog don mjal goms shing rtogs / /
yi ge med dang rig pa'i gsung / /
don gyi chos nyid mjal bar ston / /
gsang sngags gter gyi mdzad 'dzin cing / /
rgyal ba'i grag sngags tha snyad bral / /
sngags tshig bral ba'i nus mthu ldan / /
las gzhi med pa'i don gyis 'grub / /
rgyu med 'bras bu mthar thug yin / /
rig pa mtha' bral dkyil 'khor 'dir / /
zhen med tshul gyis 'jug na bde / /
dang po rang sems tshul la brtag /
rig pa bla ma'i gdams pa bzhin / /
drong dang ldan na brda don sprad / /
dkyil 'khor drug gi ye shes la / /
sgra yis mtha' la gzhag par bya / /
myong ba med pa'i rnam pa yin / /
tshor ba bral ba'i reg byas go / /
phyi rol tshul bzhin nges par 'gyur / /
tha mar dran bsams rgyu ba bral / /
dpa' rtul za byed sems lta bu / /
shes pa dang bzhag ma brtul ba / /
stag lta bu sems la ni / /
ye shes rol pa mi 'gag pas / /
rtsol med ye shes rig pa'i dang / /
des na rang bzhin cog 'jog go / /
dngos po ji ltar snang ba yang / /
rang gi shes pa nyid du mthong / /
dus gsum sangs rgyas ma lus pa'i / /
thugs la 'jog pa'i man ngag bcud / /
rin chen shar bas rang la rdzogs / /
rtsol bral rig pa mi rtog pa / /
ma bcos rang snang bde ba'i klong / /
ye shes lhun grub klong du shar / /
rang 'byung nam mkha' lta bur khyab / /
rang gsal rig pa'i dang la gnas / /
spros bral ye shes thig le che / /
rnam rtog bral ba'i rig pa gsal / /
rang gi cir yang mi rtog pa / /
ye shes rang gnas sems su gsal / /
ci yang mi rtog sems su smin / /
ci yang ma yin dmigs su med / /
rnam rtog sems kyi rgyu ba bral / /
rig pa'i ye shes 'dzin pa bral / /
rang snang rol pa byang chub sems / /
sgyu ma'i ye shes bde ba'i klong / /
rang rig ye shes 'dzin pa yin / /
rang 'byung sgyu mar mngon sum gsal / /
lhun grub ye shes ma bcos pa / /
bde ba'i sgyu ma rang rig nyid / /
thams cad ye shes sems su 'char / /
rig pa'i ye shes don gsal ba / /
thams cad ye shes nyid du mthong / /
ye shes ma yin gang yang med / /
khams gsum dngas ma ye shes nyid / /
ye shes rig pa'i thabs kyis shes / /
'khrul pa'i sa gnas brda bkrol te / /
ye shes rgyal ba'i gral du gzhag /
ma bcos sku gsung thugs su gnas / /
rang rig sems kyi 'bar ba nyid / /
ye shes sems kyi phur pa thebs / /
rnam rtog bzhon pa rlung dang bral / /
dngos grub bde ba'i rang byung nyid / /
thar pa'i lam mchog byang chub sems / /
'bras bu mthar phyin rig pa nyid / /
rang byung sems kyi ji bzhin la / /
rnam pa'i rig pa thabs kyis gnas / /
bcos med dgongs pa bde chen 'di / /
mngon sum mthong la ngos gzung med / /
rang shar dngos por grub pa med / /
bde chen rig pa ma mthong ste / /
'di dang bral na rtog pa nyid / /
bka' yi dam dang de mi ldan / /
dmus long mdun du gzugs snang bzhin / /
'bras bu mthar phyin yod ma yin / /
kun bzang rgyal ba'i don dang 'gal / /
rang gsal dgongs pa'i thugs ma rig /
'dzin pa'i cha la gang gnas kyang / /
'khor ba'i 'bras bu nyid du 'gyur / /
rang 'dod don gyi mthar ma phyin / /
ye shes gsang ba bde ba'i sa / /
'dod pas mi 'grub thob pa med / /
'dod med rang bzhin nyid las byung / /
shes pa rang lugs so ma nyid / /
kun bzang rgyal ba'i dgongs pa'o / /
tha mal shes pa 'di nyid la / /
bsams pa'i sems med rang gzhag yin / /
nges pa'i gzhi ni don la gnas / /
yid ches bla ma nyid la gus / /
rin chen gdams ngag gter du 'chang / /
lung gi dgongs pa'i don gsal te / /
rig pa rang gsal gtan la phebs / /
mi 'gyur rdo rje sems dpa' 'chang / /
ston pa rang rig nyid yin pas / /
drang ba'i don la sems mi 'jug /
phyi rol 'dod rtsol sems dang bral / /
rdzogs pa'i bka' la yid mi 'gyur / /
bla ma rin chen srog tu 'dzin / /
mos pa rang gi 'dod pa gtong / /
rin chen gter gyi ngo bo 'di / /
srog dang bral ba'i kha bzhin bsdam / /
rang sems byang chub sems 'di la / /
ye shes ma rig tha dad med / /
'khrul dang ma 'khrul rig par gcig /
zhen rtog brtags pa sna tshogs dang / /
ye shes 'od gsal ngo bo nyid / /
'od gsal rang 'byung sems su gcig /
byang chub sems la ngo bo bral / /
don ldan ye shes nyid du mthong / /
bsam pas brtags pa sna tshogs pa / /
bag chags log pa'i rkyen gyis mthong / /
rang rig ye shes 'jug pa dang / /
rtog pa'i bag chags dang po ni / /
sgrib pa ma lus bzhin grub cing / /
byang chub sems kyi mtshan nyid la / /
thog ma dang bral tha ma med / /
thog med 'khor ba'i rang bzhin 'di / /
byang chub sems la ye nas dag /
sems nyid nam mkha' lta bu la / /
blo bur gzugs brnyan sprin gyis bsgribs / /
ngo bo ma yin rkyen gyis snang / /
me dang lcags kyi rang bzhin 'dra / /
rang bzhin bral ba ma yin te / /
dus gsum ma yin nam mkha' bzhin / /
chos sku rang bzhin ye nas dag /
longs spyod rang gi bde ba nyid / /
sprul pa chu zla lta bur snang / /
dbyer med rig pa gcig gi dang /
blang dor gnyis bral mnyam pa nyid / /
byang chub sems kyi ye shes la / /
snying po mnyam nyid yi sangs rgyas / /
snying po don la rtsol ba med / /
don gyi rang 'byung gnyis su med / /
sems kyi rang rig rtog pa nyid / /
rnam rtog ye shes nyid du 'bar / /
brtsal med 'bras bu mthar thug nyid / /
bka' yi bcud 'dus snying po 'di / /
rgya mtsho bzhin du bdud rtsi 'dus / /
snying po'i don 'di gsang ba'i bcud / /
gsal ba'i sgron ma snying po 'di / /
ma lus 'dus pa'i 'khor lo yin / /
snying po gsung gis rtogs bya ba / /
sems nyid rang 'byung snying po nyid / /
phyi nang gsang ba'i dkyil 'khor 'dus / /
'byung 'jug mi mnga' snying por gsal / /
rang 'byung rdzogs pa'i dgongs par gnas / /
ye shes snying po mkha' 'dra ba / /
mtha' dbus mi mnga' blang dor med / /
mi len snying po bdag med gsal / /
bka' yi bcud 'dus snying po 'di / /
rang bzhin snying po sman chen rtogs / /
'khor ba'i zug rngu 'byin pa'i mchog /
byang chub sems kyi sman med na / /
rtsol ba'i 'jug pa mtho ris rgyu / /
sman chen rang la gnas bzhin du / /
mi rtog gzhan nas tshol bar byed / /
rnyed pas rang sems sman du mthong / /
rtogs pas gzhan nas ma 'ongs te / /
rang 'byung snying po thog ma med / /
spros bral nam mkha' lta bur gnas / /
rgyal ba'i sku dang rang bzhin ldan / /
gzung 'dzin bral ba'i dang la bzhugs / /
bde ba'i don la ma chags rol / /
snang ba ye shes rig par gnas / /
byang chub sems kyi sman chen 'di / /
ye shes rgyal ba'i dgongs pa ste / /
dus gsum sangs rgyas lam du bde / /
bsam gyis mi khyab dgongs pa ni / /
shes pa rang gzhag so ma nyid / /
snying po don rtogs bya ba bral / /
rang gsal rig pa'i ngang la bzhugs / /
bcos med 'dzin bral 'phro 'du med / /
byang chub rgyu ba snying po bral / /
kun 'byung rig pa 'pho 'gyur med / /
thugs rje rang 'byung ye shes nyid / /
rtsol bral rang snang byin rlabs 'byung / /
phyogs ris mi mnga' kun la khyab / /
snying po nyid du kun sgrol mdzad / /
byams pa chos nyid ngang du skyabs / /
dga' ba rang rig mi 'bral ba / /
blang dor gnyis med pa btod snyoms che / /
rang 'byung snying po 'khor lo la / /
rtogs bral 'khor ba rang bzhin dag /
thugs rjes sems can don mi mdzad / /
dngos po mi mnga' rang 'byung sems / /
'od gsal snying po rdzogs pa 'di / /
rin chen gsung gis brtags pas shes / /
'gro drug sems can thams cad la / /
rang gnas ye shes nyid ldan pa / /
brtags pa gsum gyis shes par 'gyur / /
ming dang sems la ye shes tshol / /
dngos po gang yang rung ba la / /
brtags pas rang log shes par 'byung / /
yid bzhin rin chen nor bu bzhin / /
'gyur ba med pa'i gnas lugs dang / /
thun mong dam tshig gsum ldan pa'o / /
lce mnan nang yig sgra la sogs / /
de bzhin gnas skabs gzhan du yang / /
snying po ye shes gzung bar bya / /
snying po gsung 'di don dang 'brel / /
skal ldan rin chen lta bu yis / /
grub mtha' ngan la gnas dus su / /
'di yis don kun rig par gyis / /
'di yis rang sems ma rig na / /
sgra'am tshad ma gang gis kyang / /
rig pa'i ye shes rnyed mi 'gyur / /
gzhi nyid rang 'byung 'gyur pa med / /
rtog pa rang 'byung sems kyi lam / /
ma yengs byang chub sems su gsal / /
rang 'byung 'bras bu mthar phyin pa / /
'gro don mdzad la rtog pa grol / /
'od gsal dbyer med gcig gi ngang / /
byang chub sems kyi rang rig 'di / /
bag chags 'khrul pa'i dbang gis na / /
brtags pas sna tshogs med bzhin grub / /
sems kyi bag chags phyir snang yang / /
rig pa 'od gsal 'gyur ba med / /
sna tshogs snang ba'i rang bzhin 'di / /
snying po gsung gis brjod bya ste / /
'khrul pa ma yin log snang bas / /
rang rig byang chub sems su brjod / /
rtog pa'i rtsa ba byang chub sems / /
rang rig sems la rtog par 'khrul / /
thog ma med dus bag chags dang / /
rin chen gdams ngag rkyen med pas / /
rtog med snying po sems ma goms / /
thag pa sbrul min snang ba bzhin / /
lus ngag sems dbyen sgyu ma'i lus / /
sna tshogs snang ba'i rang bzhin 'di / /
chos nyid yin par dbyer med pas / /
zung du 'jug pa gang dgongs pa / /
gsal ba'i sems de nyid la ni / /
chos nyid ma yin bag mi snang / /
thams cad snang ba'i ngo bo 'di / /
ye shes snying po nyid du mthong / /
ngo bo nyid la brjod pa bral / /
rang bzhin rnam dag rig pa la / /
brjod med don du ma brjod na / /
rig pa'i don la mjal ba med / /
brjod pa'i sbra la sems drangs pas / /
ma bcos rang 'byung chos nyid mthong / /
rang rig sems la don rtogs nas / /
'jug thabs mi gnyis tshul gyis gnas / /
cig car rdzogs pa bde ba che / /
phyogs su ma lhung gzung ba'i sems / /
rdzogs pa'i ye shes snying po la / /
rim pa'i lam med mthar phyin nas / /
rang 'byung rtogs pa'i 'jug pa la / /
de nyid snying po don ldan pas / /
'dod pa'i tshogs la yid mi 'jug /
de bzhin pha rol phyin pa drug /
rang 'byung rdzogs pa'i sems la gnas / /
bsam bral mi rtog dgongs pa la / /
de nyid pha rol phyin drug ldan / /
mi rtog 'dzin med tshul la gnas / /
ma yengs rig pa rgyun mi 'chad / /
dmigs med shes pa pha rol phyin / /
sems nyid stong pa'i dngos med la / /
chos dang chos can mi gnas pas / /
dbyer med bden pa bzhi po don / /
dngos po ye shes 'gags ma yin / /
bden brdzun nyid kyi mthar mi 'dzin / /
snying po'i don la 'dod pa bral / /
kun bzang ye shes 'od gsal la / /
bsam bral ye shes nam mkha' 'dra / /
rdzogs pa ye shes ma bcos pa / /
mi 'gyur chos nyid dbyings kyi thugs / /
mi 'gag ye shes rig pa'i gsung / /
dbyer med chos sku gzung 'dzin bral / /
sku gsung thugs bral sku gsung thugs / /
phyi nang mi mnga' rang gsal nyid / /
'byung 'jug mi mnga' rang bzhin gnas / /
dbang po ngo la snang ba'i rnams / /
chos nyid byang chub sems su mthong / /
nyon mongs lnga po ye shes lam / /
thams cad byang chub sems kyi gzhi / /
sangs rgyas nyid las gzhan ma yin / /
dag pa'i sems la brtsal med de / /
brtsal ba'i kun rdzob grub ma yin / /
dam pa'i don la gang 'jug pas / /
gsang ba rdzogs pa'i don nyid la / /
chos nyid gsang ba 'di dmigs na / /
nges pa'i gdams ngag zab mo yis / /
brtsal med rang gzhag brtsal ba dang / /
mi bsgom rang lugs bsgom pa dang / /
mi gnas tshul la 'dug pa dang / /
gzhag med mnyam gzhag rang 'byung ba de / /
mi rtog don la gyi na ba / /
dge mi dge yi rnam rtog bral / /
byang chub sems kyi mtshan nyid do / /
rang 'byung byang chub brtsal ba min / /
byang chub 'dod la byang chub sems / /
yang dag don gyi snying po 'di / /
btsal bas rnyed par mi 'gyur te / /
zhen sems nyid la 'byung mi 'gyur / /
nyal ba'i bsam gtan 'khor lo bde / /
ma lus byang chub sems kyi dang / /
chos nyid byang chub mnyam gzhag na / /
dngos med byang chub rang 'byung dang / /
'dus ma byas pas bde ba'i klong / /
sems nyid bsam med brjod las 'das / /
ye nas rnam dag bsam du med / /
rdzogs pa'i rnal 'byor rig pa yis / /
de la ma brtsal gnas na bsgoms / /
rig pa dbyings la yan bzhag na / /
brtsal ba'i nad bral bsgom pa yin / /
bde bas snying po dri ma med / /
rig pa 'od gsal nyid du bsgom / /
'od gsal sems la gnas gyur na / /
rnam rtog mtshan ma rang bzhin zhi / /
skye ba med pa'i phyag rgya yis / /
rang snang kun bzang rol pa 'grub / /
dngos med dngos la mi dmigs shing / /
dbu ma'i sems bral rgyu ba bral / /
sems kyi rgyu ba med pas na / /
thams cad rang 'byung stong pa nyid / /
sems nyid rig pa rang 'byung ba / /
'gyur med skyod med gsal bas na / /
yi ge med pa'i snying po gsung / /
dam pa byang chub sems la gnas / /
rgyal po'i dam tshig ma bcos pa / /
bsrung ba med pa'i tshul gyis bsrung / /
'gyur ba med pa'i phyag rgya la / /
'gyur ba med pa'i don gyis 'debs / /
mtha' dbus med pa'i dkyil 'khor la / /
ye shes 'phro 'du med par gsal / /
bsam bral rang bzhin rgyal ba'i thugs / /
byang chub sems la 'da' ba med / /
sa 'dzin rnam pa'i sems bzhin du /
gzhan nas rnyed par mi 'gyur te / /
brtags na rang sems nyid la thug / /
gzhi la rang gzhag gzhan 'dod bral / /
rang sems rig pa 'gyur ba med / /
ji bzhin mi rtog chos kyi sku / /
bya bral lhun grub ji bzhin gnas / /
rang 'byung 'od gsal ye nas dag /
cir yang mi dgongs bsam mi khyab / /
shes rab snying rje ldan pas 'grub / /
snying po byang chub rang bzhin la / /
bsam med rang gzhag thugs su bde / /
'khor lo'am rig pa bde ba yis / /
rang gnas rig pa tshol ba nyid / /
rnam rtog yin te don la med / /
blon rigs gsum las dmangs kyi yang / /
chags pa'i 'du shes drang ba'i don / /
nges par spros bral rang 'byung sems / /
chags pa'i lam gyis shes mi 'gyur / /
blang dor med pa'i brtul zhugs kyang / /
nges par brtags na blang dor nyid / /
rang rig bsam bral gzhag pa ste / /
don dngos 'dzin pa zhen par gnas / /
rang 'byung 'od gsal snying po 'di / /
mtshan ma med pa'i rang bzhin pas / /
shes rab thabs kyi chags pa bral / /
thig le 'dod rtsol spro bsdu med / /
rang rig rtsol bral bde ba'i gnas / /
shes rab thabs la snyoms 'jug pas / /
bde ba'i bsam gtan chen po yin / /
sgyu ma'i ro la ma chags pas / /
chags med ye shes rdzogs pa'i lam / /
byang chub sems kyi rang gsal 'di / /
dngos med shes rab thabs kyis 'grub / /
snang gsal 'khor lo rig pa 'di / /
ngo bo ma grub me shel 'dra / /
dngos med ye shes mthong ba grol / /
gzugs sogs snang ba brtags pa yin / /
dngos po rang bzhin thams cad ni / /
chos nyid dbyings kyi thig le yin / /
de nyid sgrub pa'i thabs su ni / /
snying po rig pa nyid shar bas / /
mtha' yi mun pa ngang gis dag /
sgrub med rang 'byung sgrub pa 'dis / /
khams gsum 'od gsal thugs su sgrub / /
rang sems rig pa'i spyod pa bde / /
ye shes spyod pa rang gzhag nyid / /
bsal nas 'dod pa'i mtha' mi 'gegs / /
thugs rje tshogs kyi bsod nams 'dir / /
rang 'byung rig pa rtogs gyur nas / /
'gro ba drang phyir rgyun mi bcad / /
snying po sems kyi don rig na / /
ye shes mthar phyin 'bras bur gnas / /
mtshan dang dpe byad rang bzhin grub / /
sprul pa rang 'dod cir yang 'byung / /
chu gsal ri bong can bzhin no / /
ye shes lus can de bzhin gshegs / /
me shel gzugs ltar 'gro ba sgrol / /
ye shes rang byung de bzhin gshegs / /
yan lag mi mnga' rtsis las 'das / /
mthar phyin dga' ba rig par gsal / /
dgongs pa rang gzhag ye sangs rgyas / /
rig pa rang gsal chos rnams la / /
gang yang bsam du med par gnas / /
de ltar byang chub sems nyid la / /
ma rig med pas 'khor ba med / /
sems can skye ba'i rgyu ma gnas / /
rang 'byung sems la rtag par gzhug /
srid pa'i chos la rgyu med pas / /
mya ngan 'das pa'i lam dang bral / /
ma skyes pa yi chos rnams la / /
nam yang skye bar mi 'gyur te / /
sangs rgyas sems can rang bzhin gcig /
sems kyi ye shes gsang ba 'di / /
snying po don las rmad du byung / /
rang 'byung che ba bdag nyid sku / /
rang rig bde ba rdzogs pa che / /
thugs rje snang ba sprul pa'i sku / /
ngo bo ma grub gsang ba'i sems / /
snang dang mi snang dbyer med do / /
yod dang med pa byang chub sems / /
snang ba rang rig tha dad pa / /
don dang rtags la sogs pa'i rnams / /
rnam pa tha dad bag chags snang / /
yang dag ma yin 'khrul pa'i sems / /
bsam pa'i dbang gis der 'gyur ro / /
bde gshegs ye shes gsang ba de / /
ma mthong rnam rtog spros 'chal pas / /
stong nyid rig pa'i man ngag yin / /
dran rtog rlung gi rgyu ba bral / /
mtha' ru ma skyes bsam gtan bya / /
chos dang chos nyid gang yang min / /
nam mkha' lta bu bdag med pa / /
ye shes stong pa'i ngo bo'o / /
rang bzhin stong pa mtshan ma med / /
rnam thar gsum ldan bde ba che / /
chags med gzhi yi lam nas 'jug /
mtshan med ngang la gnas pa na / /
rang 'byung 'bras bu dang gis 'char / /
yon tan nam mkha' mtha' dang mnyam / /
rang gi ye shes snang ba la / /
'bar ba'i dkyil 'khor rang bzhin gsal / /
rgyun gyi 'khor lo sku yi dang / /
chags bral dag pa rig pa'i rgyan / /
rang rig gsal ba ting 'dzin nyid / /
mi zad 'khor lo bsam du med / /
sgro bral stong nyid zhi gnas la / /
'du shes 'jug med mnyam gzhag la / /
mtshan med zhi gnas lhag mthong 'brel / /
mos 'jug lam la gang gnas nas / /
mi rtog gsal ba'i don gyis go / /
bsam dang bral ba'i ye shes ni / /
snying po don la rtog pas 'jug /
thabs bral rig pa rtsol bas tshol / /
ra gan gser 'dod de bzhin no / /
'dod pa'i sems dang ma bral na / /
snying po don la bdag 'dzin byed / /
bde ba'i sems la re ba na / /
rtog pa'i rjes 'jug zhi gnas yin / /
rang lus sems sum rtogs par / /
'dra 'bag lha yi rnam pa gzung / /
lus kyi dben pas chos nyid tshol / /
rang lus sems su shes pas na / /
gang na gnas kyang sems nyid dben / /
snang srid sems su shes pas na / /
dbang po yan lag ye shes gsal / /
snying po don gyi rang bzhin la / /
ci yang mi bsgom gang yang min / /
khyu mchog sems ltar ma bcos pa / /
rang gzhag rig pa'i 'khor lo nyid / /
dus gsum du yang btang gzhag med / /
gang yang mi 'dzin dgag pa med / /
snying po don gyi rang bzhin la / /
skyon dang yon tan gnyis med pas / /
rdzogs pa'i lta ba blang dor med / /
'jug med ting 'dzin ma yengs pa / /
'od gsal rgyal ba'i sems nyid yin / /
rang 'byung thugs kyis ma bcos pa / /
rnam dag rgyal ba'i sku gsung thugs / /
brtsal med snying po don las 'byung / /
byang chub sems kyi don nyid la / /
nges pa'i theg gcig snying po'i don / /
phyag rgya rim bzhi sbyor ba drug /
bsam pa'i theg pa sna tshogs pa / /
drang ba nyid 'gyur nges pa min / /
ngo bo nyid la mthon dman med / /
mos 'jug bsam pa'i rtog par zad / /
sems nyid nyag gcig phyogs bral ba / /
du ma'i 'bras med lam du min / /
ma bcos rnal 'byor rdzogs pa'i lam / /
mi gnas rang bzhin sems su gcig /
ma bgrod mthar phyin 'bras bu'am / /
rgyu rkyen bral ba skye 'jig med / /
gdod nas rang 'byung snying por gsal / /
rig drug ji ltar snang ba dang / /
mya ngan 'das pa'i rang bzhin la / /
dbyer med rang 'byung sems su gcig /
ris drug sems kyi rtog pa dang / /
ye shes rang gsal rig pa nyid / /
khyad par med de snying por gcig /
khams gsum 'khor ba snang ba dang / /
mya ngan 'das pa'i ye shes nyid / /
rtogs ma rtogs kyis gnyis su byung / /
rtogs pas rang sems nyid la thugs / /
gzhan 'dod re ba rtsol ba bral / /
rang sems rnam dag ye sangs rgyas / /
kun bzang rgyal ba'i sems nyid bde / /
mtha' yas 'gro ba thams cad la / /
rgyal ba'i ye shes rang chas ldan / /
bsam bral rang lugs cir mi dgongs / /
ye shes nam mkha'i mkha' dang mnyam / /
yid la mi byed bya ba btang / /
'khor ba mya ngan 'das pa yi / /
rnam pa phra rags cir snang yang / /
rang gzhag bsam bral nyid du bde / /
chu yi snang ba de bzhin du / /
phra rags rnam rtog ye shes nyid / /
rang rig gnyug ma pad+ma ltar / /
'khor bar gnas kyang gdod nas dag /
mtshan ma'i rnam pa ci 'byung yang / /
chu shing lta bur snying po med / /
ma rig 'thibs pa'i 'khor ba na / /
rig pa mar me lta bur gsal / /
rnam par rtog pa cir 'gyur yang / /
rang rig gnyug ma'i rgyun mi bcad / /
nam langs sems dang nub kha bzhin / /
ye shes don gsal de bzhin no / /
ma bsgrubs rang gsal ngang gis 'byung / /
skal ldan ma bcos rnal 'byor pas / /
sems nyid steng kha ltar gnas na / /
lus ngag rtsol ba ngang gis zhi / /
bde ba'i ye shes mi rtog pa / /
shes rab gsal ba'i snying por phyin / /
mthar phyin rang 'byung mi rtog pa / /
dri med rgyal ba'i ye shes gsal / /
rang gnas 'gro ba yongs la khyab / /
nam mkha' lta bur dbyer med pa / /
'gro ba'i sems las gzhan la med / /
rtog med ngang la rang shar ba'i / /
rig pa bde ba'i mtshan nyid can / /
'dzin pa dag byed ye shes ni / /
ma bcos ngang gis rang rig gsal / /
ye shes thig le'i don 'di ni / /
shes rab gsal bas bdag la bstan / /
bde ba'i rang rig rtog pa bral / /
rang gnas ye shes 'od gsal sems / /
mthong bas the tshom rgyu ba bral / /
ye shes ngang gnas sgrib pa med / /
thams cad ye shes gsal mthong bas / /
snying po don la gos pa med / /
rnam dag rig pa'i 'khor lo 'di / /
rtsol bral rang 'byung ye shes yin / /
rang 'byung ye shes kun gyi bdag /
lus dang bral ba yan lag med / /
sgro skur bral ba'i dngos gzhi can / /
snying po kun bral kun gyi bdag /
ma bcos rig pa'i ting 'dzin gsal / /
bya ba med bzhin don kun rdzogs /
rang 'byung gnyug ma kun gyi gzhi / /
bgrod med rnal 'byor lhun grub lam / /
ji bzhin kun rdzogs 'bras bu nyid / /
thig le dbyer med gcig gi ngang / /
sems nyid bya bral rdzogs pa'i gter / /
bde ba'i ye shes mi rtog thugs / /
skal ldan dang po nyid nas rdzogs / /
'gro drug 'khor ba'i rtog pa dang / /
rgyal ba'i ye shes mya ngan 'das / /
bde chen rig pa gcig gi ngang / /
rang 'byung ji bzhin ma bcos pa / /
lhun rdzogs spros pa med pa'i ngang / /
bsam du med pa'i ye shes 'di / /
rnam par rtog pa'i rgyu ba bral / /
dus gsum mi mnga' rgyun mi 'chad / /
sems nyid grub pa'i lam mchog 'di / /
dbyer med kun la ldan bzhin du / /
snang ba'i lam med 'khor bar 'khyam / /
sdug bsngal rtsol ba'i nad kyis gdungs / /
des na snying po sgron ma 'di / /
phyi rabs rnal 'byor rnams don du / /
bla ma 'phags pa'i byin rlabs dang / /
mos pa'i mthu ldan bdag gis rtogs / /
snying rjes kun bslang yongs la bsngo / /
snying po de kho na nyid kyi sgrub thabs /
yang dag pa'i sa la gnas pa /
slob dpon na ro pas mdzad pa rdzogs so // //
rgya gar gyi paN+Di ta badzra gu na b+ha dra dang lo tsA ba rin chen rgyal mtshan gyis bsgyur ro // //
