@## / /
rgya gar skad du /
pi thi shwa ra sto tra /
bod skad du /
zhing gi dbang phyug ma'i bstod pa /
bcom ldan 'das zhing gi dbang phyug ma la phyag 'tshal lo / /
kun rtog thams cad yang dag 'phrog /
dngos rnams rang bzhin ngo bo ni / /
sems can kun la phan don du / /
snying rje'i mchog la phyag 'tshal lo / /
'khrul pas khyab pa thams cad du / /
zhabs kyis mnan nas rnam par spangs / /
nyon mongs thams cad bsal ba yi / /
zhing gi dbang phyug phyag 'tshal bstod / /
thams cad gnyis med mchog tu spangs / /
don rnams thams cad yongs su rdzogs / /
rnam pa can ni rnam pa med / /
byang chub gzugs la phyag 'tshal bstod / /
sku mdog dmar mo zhal bzhi ma / /
dga' ba la sogs gzigs pa yi / /
khro mo'i zhal gsum 'od 'phro ma / /
zhi ba'i gzugs la phyag 'tshal bstod / /
phyag 'tshal mgo bo'i phreng ba ma / /
lnga lnga steng du yongs su 'dzin / /
skyil krung phyed pa'i gar gyis gnas / /
g.yon du gzigs la phyag 'tshal bstod / /
snying gi pad+ma'i dbus su ni / /
zla ba'i dkyil 'khor yang dag gnas / /
snying rje yis ni khros pa'i thugs / /
zhing gi dbang phyug phyag 'tshal bstod / /
lhung bzed ral gri rdo rje dang / /
Da ma ru ni g.yas su gnas / /
g.yon na kha T+wAM dril bu dang / /
rin chen ut+pal bstod phyag 'tshal / /
rlung gi dkyil 'khor nang du gnas / /
stag gi pags pa'i sham thabs can / /
sna tshogs pad zla'i dkyil na gnas / /
spyan gsum ma la phyag 'tshal bstod / /
rtsa gsum pa yi nang nas gnas / /
dgug pa gsum ni yang dag 'phrog /
ngo bo gsum ni yang dag ldan / /
sku gsum bsnyems la phyag 'tshal bstod / /
de nyid gsum gyi gzugs mdzes ma / /
sdug bsngal gsum po spangs pa yi / /
sa 'og sa steng sa bla khyab / /
rang bzhin ma la phyag 'tshal bstod / /
nyi shu rtsa bzhi'i zhing rnams su / /
rnal 'byor ma ni nyi shu bzhi / /
nyi shu rtsa bzhi'i gnas na bzhugs / /
nyi shu rtsa lnga phyag 'tshal bstod / /
pul+lI ra ma la pa'i zhing / /
legs dga' rnal 'byor dbang phyug ma / /
lha mo dkar mo phyag bzhi ma / /
spyi bor gnas la phyag 'tshal bstod / /
legs dga' 'dzin ma rnal 'byor ma / /
dzA lan+d+ha ra spyi gtsug bzhugs / /
ljang gu mgo bo'i phreng ba can / /
rnal 'byor dbang phyug phyag 'tshal bstod / /
u rgyan du song ze'u 'bru la / /
legs par dga' ba zla ba ma / /
sku mdog dkar mo arbu'i ste / /
legs dga' phreng ba ser mo ni / /
go dA ba rI nye ba'i zhing / /
rna ba g.yas la yang dag gnas / /
legs par dga' ma zar ma ni / /
sku mdog ser mo phyag 'tshal bstod / /
rA me shwa ri smin mtshams su / /
dkar mo legs dga' 'dod ma ni / /
de bI ko Ti mig gnyis la / /
dmar mo legs dga' khro mo'i gzugs / /
dpung pa'i rtsa gnyis yang dag gnas / /
mA la zhing gi 'dren pa mo / /
lha mo sku mdog sngon mo'i 'od / /
phyag 'tshal legs dga' bla med ma / /
zhing dang nye ba'i zhing dang brgyad / /
zhal gcig phyag ni bzhi ma'o / /
thams cad thod pa'i phreng ba 'dzin / /
phyag 'tshal bla med rnal 'byor ma / /
spyan gsum thod pa kha T+wAM ga /
dril bu Da ma ru 'dzin ma / /
thams cad ngo bo rang bzhin bdag /
phyag 'tshal rnal 'byor ma phyag 'tshal / /
phyag 'tshal kA ma rU pa la / /
zhing dang 'thung gcod ces bya ba / /
mchan khung gnyis la gnas pa'o / /
lha mo gtsug tor bstod phyag 'tshal / /
phyag 'tshal o tre 'thung gcod la / /
nu ma gnyis na gnas pa yi / /
zhing na yang dag ye shes gzugs / /
rnal 'byor 'jigs ma phyag 'tshal lo / /
nye zhing tri sha ku ne ru / /
gtsug tor cung zad ces bya ba'i / /
rnal 'byor lte ba'i yul na bzhugs / /
phyag 'tshal thams cad 'dod ma la'o / /
ko sa la ni nye ba'i zhing / /
rnal 'byor ma zhes bya ba yi / /
sna rtser gnas pa'i yid kyis bsam / /
phyag 'tshal mchog ni dbang phyug ma / /
ka ling ka ni kha la gnas / /
phyag 'tshal rnal 'byor ral tshogs ma / /
tshan+do bzhugs pa'i lha mo la / /
phyag 'tshal lhan cig skyes ma la'o / /
'thung gcod tshan+do la pA ka /
drag mo mgrin par gnas pa ste / /
ral can nye ba'i tshan+do la / /
kAny+tsi snying ga bla na med / /
li d+ha hi mA la yi gnas / /
u pa tshan+dor gnas pa'o / /
phyag 'tshal rnal 'byor gtum mo la / /
yang dag rtog pas thams cad sreg /
'du ba pre ta pu ri pa / /
thod can ma ni gsang bar gnas / /
srin po'i zhal ni gnas pa yi / /
rnam par 'gyur byed ma phyag 'tshal / /
sau rASh+Ta nye 'du ba / /
thor tshugs brla gnyis yang dag gnas / /
gser gling rje ngar gnyis su ni / /
nye ba'i 'du ba gar mkhan ma'o / /
phyag 'tshal sku gsung thugs bdag la / /
rnal 'byor ma ni bcu gnyis dran / /
thod pa kha T+wAM ga 'dzin ma / /
'khor lo rdo rje kun du bsnams / /
thams cad mgo bo'i phreng ba 'dzin / /
spyan gsum skra rtse 'bar ba can / /
gar ma dpa' mo chen po ni / /
bzhad pa'i gsung gi 'od zer can / /
thabs dang shes rab rang bzhin gyis / /
phyed ni dmar la phyed ni ljang / /
skra brdzes legs pa'i spyan mnga' ma / /
phyogs kyi gos can mchog 'dzin pa'o / /
phyag 'tshal phyogs skyong ma rnams la / /
kaM pu dzi la sogs pa bzhi / /
zhal gcig spyan ni gsum ma'o / /
phyag bzhi ma ni mdzes ma ste / /
sna tshogs pad+ma'i steng na gnas / /
nyi ma'i dkyil 'khor la gnas pa / /
bdud bzhi yi ni gdan la bzhugs / /
sna tshogs mdog can phyogs kyi gos / /
rngam pa'i zhal can 'jigs pa'i gzugs / /
g.yas brkyang zhabs kyis yang dag bzhugs / /
dur khrod nye ba'i dur khrod gnas / /
mgo bo'i phreng bas kun nas brgyan / /
thod pa kha T+wAM ga 'dzin pa / /
gri gug mi yi mgo bo bsnams / /
rkang pa'i bol gong yul du ni / /
kaM bu dzi la phyag 'tshal lo / /
phyag 'tshal lha mo puk+ka sI / /
rkang pa'i mthil du kun nas bzhugs / /
sin d+hu'i zheng du bzhugs pa ni / /
rnal 'byor dbang phyug phyag 'tshal bstod / /
de bzhin ma ro'i yul song ba / /
phyag 'tshal rnal 'byor lto ba me / /
pus mo gnyis ka'i yul gnas pa'i / /
ma taM gi la phyag 'tshal bstod / /
ze'u 'bru'i dbus na bzhugs pa yi / /
'khor ba'i 'dren pa rnal 'byor ma / /
thams cad 'byung ba'i nang na gnas / /
sgrol ma'i gzugs la phyag 'tshal bstod / /
'khor lo bzhi yi ting 'dzin gnas / /
tshangs pa yi ni gnas bzhi ma / /
snying rje chen po yi ni thugs / /
rang bzhin med la phyag 'tshal bstod / /
dang po'i yi ge man ngag zhal / /
A li kA li la gnas gzhan / /
ro ma brkyang ma a bi na / /
gnyis su med la phyag 'tshal bstod / /
rdo rje pad+ma yang dag bsdus / /
snying gi gnas las bzhengs pa yi / /
stong pa snying rje gnyis su med / /
byang chub sems la phyag 'tshal bstod / /
bsam pa thams cad zla phyed spangs / /
ngag bzhi po rnams rtogs pa yi / /
skra rtse brgya cha'i rnal 'byor ma / /
mtshan nyid med la phyag 'tshal bstod / /
rtog med mtshams med brten pa med / /
rtog med gnas pa med pa yi / /
thogs med yon tan rim gyis legs / /
rgyu med rnam pa phyag 'tshal bstod / /
rnam par mi rtog brten pa med / /
bsam gtan bzlas brjod spangs pa yi / /
spangs pa nga rgyal med pa yi / /
rtag tu shar la phyag 'tshal bstod / /
rtog med bcom pa rnam bcom med / /
spang bya med cing gnas pa med / /
rang bzhin med pa snang ba med / /
the tshom med la phyag 'tshal bstod / /
mchog tu zhi ba phra rags med / /
mchog dang bar dang tha ma spangs / /
kun nas ngo bo thams cad bzhugs / /
thams cad 'das ma phyag 'tshal bstod / /
thams cad sems kyi gzugs can ma / /
thams cad mchog tu yongs su ster / /
bgegs rnams rab tu zhi ba ma / /
bgegs med ma la phyag 'tshal bstod / /
tshad med longs spyod med pa la / /
sa 'og sa bla rnam par khyab / /
gnyis med 'chi med lha mo ni / /
mthong ba med la phyag 'tshal bstod / /
sngon nas spangs pa med pa 'dzin / /
gnyis su med dus gzi brjid can / /
tshad med kun nas rang gi rig /
ngo bo med la phyag 'tshal bstod / /
grangs med pa yi mi bzad pa / /
shes mig 'jigs pa spangs pa'o / /
'chi ba spangs pa'i dbang phyug mtha' / /
dga' ba ma la phyag 'tshal bstod / /
bla ma'i drin gyis gdul bya bzhin / /
rnal 'byor ma mos spyod lam gyis / /
sems can kun la phan don du / /
zhing gi rnal 'byor phyag 'tshal lo / /
mos pa chen pos rjes su chags / /
bstod pas bstod pa'i rkang pa 'di / /
sgra dang sgra med shes pa med / /
bzod pa mchog gi dbang phyug ma / /
bdag ni byis pa rmongs pa ste / /
mos pas bstod pa shin tu dga' / /
zhing gi dbang phyug ma'i bstod pa 'di blon po'i rigs shin tu dga' ba'i paN+Di tas mdzad pa rdzogs so
