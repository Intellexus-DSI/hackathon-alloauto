@## / /
bdun tshigs kyi cho ga bzhugs /
gang zhig tshe 'phos te bdun tshigs kyi dus su dge rtsa byed na ming byang ngam gos la sogs pa'i mtshan ma cig la rten bcas la / /
de nas maN+Dal bya ba dang /
mchod pa dang gtor ma gzhung bzhin du bshams te /
de nas bdag lhag pa'i lhar bsgoms la /
ye shes kyi dkyil 'khor spyan drangs la /
mdun gyi nam mkha' la bsgoms la /
mchod pa'i khyad par rnams kyis mchod /
mkha' 'gro ma rnams la gtor ma bsngos la /
de nas bstod pa dang 'dod pa'i don la gsol ba gdab par bya'o / /
de nas bdag nyid kyi snying ga'i sa bon gyis 'od zer spros te /
tshe 'das kyi sems yi ge a thung ngu'i gzugs 'od zer gyi lcags kyus bkug la / /
rten gang yin pa de la bstim ste /
rnam smin gyi lus de nyid du bsams te /
bdag gi snying ga'i sa bon gyis 'od zer spros te /
bsgrub bya'i snying gar thim pas /
las dang nyon mongs pa'i bag chags kyi sgrib pa sbyangs nas /
lus shel dag pa dang 'dra bar bsam mo / /
de nas nam mkha' la bsgoms pa'i ye shes kyi dkyil 'khor rnams kyi rig pa'i lha mo rnams kyis phyag na bsnams pa'i bum pa'i bdud rtsi'i chu rgyun rnams kyis dbang bskur bas /
sgrib pa thams cad byang bar bsam / /
de nas bzlas pa bya ste /
bdag gi snying ga'i sa bon gyi yi ge las /
bzlas pa'i sngags kyi phreng ba las sbrul 'khyil pa'i tshul du bskor bar bsams la /
de nas phreng sngags gang yin pa'i bzlas pa byas la /
sngags kyi phreng ba las 'od zer 'phros pas /
bsgrub bya'i snying gar thim nas lus ngag yid gsum gyi bag chags kyi sgrib pa'i dri ma thams cad sbyangs par bsam zhing bzlas pa bya'o / /
de nas smon lam gdab cing dge ba'i rtsa ba bsngo / /
de nas bsgrub bya'i shes pa a thung ngu de yang rlung gi dkyil 'khor gyis bteg nas /
nam mkha' la bzhugs pa'i gtso bo'i thugs kar thim par bsams te gnas btab pa'o / /
gal te rten med par gyur na /
gang yin pa'i rnam smin gyi lus de nyid mngon sum dang 'dra bar bsams la /
bsam rgyud gong ma bzhin du bya'o / /
de ltar bdun pa thams cad la bya'o / /
slob dpon chen po nag po pas mdzad pa rdzogs so //
