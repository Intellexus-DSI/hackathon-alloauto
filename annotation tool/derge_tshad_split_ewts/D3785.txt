@## / /
rgya gar skad du /
maM ga la gA thA /
bod skad du /
bkra shis kyi tshigs su bcad pa /
dkon mchog gsum la phyag 'tshal lo / /
dam pa tog dkar dga' ldan pho brang dam pa ru / /
mi pham mgon la rgyal tshab dam par dbang bskur zhing / /
'dzam gling nyid du glang chen thal ka ltar gshegs gang / /
bkra shis dam pa des kyang deng 'dir bde legs shog /
ser skya'i gnas kyi grong khyer dam par zas gtsang sras / /
bud med skyon bral g.yo sgyu spangs pa lha mdzes yum / /
lhums su zla bcur blo gros ldan pa shAkya'i rigs / /
bkra shis dam pa des kyang deng 'dir bde legs shog /
lum bi'i tshal ni dben zhing nyams dga' bla k+Sha yi / /
yal ga nas bzung bltams gyur tshangs dang brgya byin 'dud / /
mkha' la gshegs te phyogs bcur pad+ma byung gyur gang / /
bkra shis dam pa des kyang deng 'dir bde legs shog /
gzhal med khang mdzes dam par drang srong 'dun mdzad nas / /
mtshan ltas shis par brjod de ston par 'byung 'gyur dang / /
shAka rigs bud med 'khor ldan kun bsus rgyan btags gang / /
bkra shis dam pa des kyang deng 'dir bde legs shog /
gzhon nu'i stobs ni sgyu rtsal yig rtsis 'phong la sogs / /
kun las mthar byung lha mi la sogs kun gyis mchod / /
shAkya'i rigs 'khrungs log rtog bsal phyir btsun mo'i 'khor / /
bkra shis dam pa des kyang deng 'dir bde legs shog /
pho brang nas byung rga na shi ba la sogs gzigs / /
mi rnams rmongs mdzad lha yis mdun bdar mkha' la ni / /
srid gsum dag las rgal phyir mthon mthing dbu skra bregs / /
bkra shis dam pa des kyang deng 'dir bde legs shog /
lha rnams rdzu 'phrul gyis ni ngur smrig gos rnams phul / /
nai rany+dza na'i chu bor dka' thub ma lus rdzogs / /
thub pa bsam gtan las bzhengs bkra shis 'o thug bzhes / /
bkra shis dam pa des kyang deng 'dir bde legs shog /
pad+ma las byung khyu mchog byang chub shing drung du / /
skyil mo krung bcas mi g.yo mchog gis bdud btul nas / /
tho rangs bdud btul mi 'gyur phun sum sangs rgyas pa / /
bkra shis dam pa des kyang deng 'dir bde legs shog /
bA rA Na sir chos kyi 'khor lo mgon pos bskor / /
kun shes la sogs lnga sde bzang la bden bzhi bstan / /
lha klu lha min mi dang mi min 'dun gyur gang / /
bkra shis dam pa des kyang deng 'dir bde legs shog /
nga rgyal snyems par ldan pa'i ston pa drug btul cing / /
glang chen rab smyo mi bzad lha sbyin gyis rbad btul / /
drang srong mchog la spre'u rgyal cang shes sbrang rtsi phul / /
bkra shis dam pa des kyang deng 'dir bde legs shog /
pad+mo gzhon nu lta bu'i mtshan ltas shAkya'i rigs / /
zas gtsang sras su rgyal rigs 'khor los sgyur rgyal du / /
bltams pa nas bzung lha yi tshal du ma lus rdzogs / /
bkra shis dam pa des kyang deng 'dir bde legs shog /
byams pa'i stobs ni 'gro ba ma lus sgrol mdzad cing / /
sems can mtha' yas zhi bde'i lam la bkod gyur te / /
grong khyer rtswa mchog dam par dgongs pa yongs rdzogs gang / /
bkra shis dam pa des kyang deng 'dir bde legs shog /
bkra shis kyi tshigs su bcad pa rdzogs so
