@## / /
rgya gar skad du /
shrI badzra sA ra swa ti sA d+ha naM nA ma /
bod skad du /
dpal rdo rje dbyangs can ma'i sgrub thabs zhes bya ba /
dpal gshin rje gshed la phyag 'tshal lo / /
zla ba ltar gsal blo ngan bsreg /
dug 'joms gzhan dbang byed mar grags / /
bde ba phun sum tshogs ster ma / /
dpal ldan ma la gus phyag 'tshal / /
dur khrod la sogs pa yid dang mthun pa'i gnas su dam tshig la sogs pa dang ldan pa'i sngags pas snga bar langs te /
maN+Dal byug pa la sogs pa byas te /
stan bde ba la 'dug par bya'o / /
rang gi snying ga'i chu skyes la a las skyes pa'i zla ba'i dkyil 'khor blta'o / /
de'i steng du hrIHdkar po'i 'od zer gyis nam mkhar bla ma dang rdo rje dbyangs can ma la sogs pa yang dag par bltas la /
snying ga'i sa bon las a 'thon pa'i lha mo rnams kyis mchod yon la sogs pas yang dag par mchod nas /
sdig pa la sogs pa bshags par bya'o / /
yang byams pa la sogs pa yang bsgom par bya ba nyid do / /
stong pa nyid kyi ye shes rtogs par bya ba'i phyir /
oM swa b+hA ba shud+d+haHsarba d+harmAHswa b+hA ba shud+d+ho\u0f85haM /
zhes bya bas chos thams cad rmi lam lta bur rang gi rig pas shes par bya'o / /
yang snying ga'i sa bon gyis bsdus te dmigs pa med par bya'o / /
oM shU n+ya tA dz+nyA na badzra swa b+hA wa At+ma ko\u0f85haM /
zhes nga rgyal bya'o / /
de nas sngon gyi smon lam rjes su dran pas rang gi sems baM gyi rnam pa /
de yongs su gyur pa las pad+ma dmar po /
de'i steng du a las skyes pa'i zla ba'i dkyil 'khor la yi ge hrIHdkar po blta'o / /
de las 'od zer 'phros shing bsdus te yongs su gyur pa las /
bdag nyid rdo rje dbyangs can ma ston ka'i zla ba ltar dkar ba pad+ma dkar po dang zla ba'i steng na g.yas brkyang gis bzhugs pa /
phyag g.yas rdo rje gri gug bsnams pas rmongs pa'i dra ba gcod par mdzad ma /
g.yon pa bdud bzhi'i khrag gis gang ba'i thod pa bsnams pa spyan gsum dmar la zlum pa /
lo bcu drug gi cha byad can /
cung zad mche ba gtsigs pa'i zhal /
dbu skra phyed grol zhing /
phyed 'khyil ba /
me tog gi thod can /
cod pan rdo rje thod can gyis brgyus pas mdzes pa /
'khor lo dang rna cha dang /
mgul rgyan dang /
gdu bu dang /
'og pag gis brgyan pa /
sum khugs su 'khyog cing spyod pa'i ba dan gyis dgyes pa /
rus rgyu ma la brgyus pa'i mi mgo rlon pa khrag dang bcas pa'i phreng ba 'chang ba /
gcer bu bskal pa'i me ltar gzi brjid 'bar ba /
sgeg pa la sogs pa'i nyams can /
me long gi gzugs brnyan dang mtshungs pa /
sprul pa sna tshogs kyis 'gro ba'i don la brtson pa /
thugs kar pad+ma dmar po la zla ba'i steng du hrIHdkar po bsgom par bya'o / /
de nas bdag gi thugs ka'i sa bon gyi 'od zer gyis yang dag par bskul ba'i lha mo mdun gyi nam mkha' la 'dug ste /
mchod nas bdag nyid la gzhug par bya'o / /
yang sa bon des bskul ba'i mi bskyod pa la sogs pa'i de bzhin gshegs pa mdun du spyan drangs nas dbang bskur bar bya'o / /
spyi bor sna tshogs pad+ma dang nyi ma la gnas pa'i 'od dpag med kyis rgyas gdab par bya'o / /
de nas mchod pa rnams kyis bdag nyid la yang mchod par bya ste /
bdud rtsi myang bar bya'o / /
de bcom ldan 'das rdo rje dbyangs can ma nyid do zhes nga rgyal brtan par bya'o / /
yang rang gi snying gar pad+ma dmar po dang /
zla ba'i dkyil 'khor la hrIHbsgoms te /
de las sngags kyi phreng ba dkar po zhal nas 'thon pa de'i 'od zer gyis /
'jig rten dang 'jig rten las 'das pa'i shes rab dang ye shes dang yon tan gyi tshogs dang /
sngags dang sman dang nor bu dang bstan bcos dang sgyu rtsal la sogs pa'i nus pa dang stobs rnams blangs te snying ga nas 'jug cing /
bdag dang gzhan gyi mi shes pa'i mun pa dang /
rmongs pa'i mun pa thams cad bsreg pa'i bdag nyid du bsgom par bya ste /
de ltar ji srid 'dod kyi bar du bsgoms te /
spro ba dang bsdu ba'i rnal 'byor gyis myur ba la sogs pa'i skyon rnams dang bral bas sngags bzlas par byas te /
sngags ni 'di'o / /
ldang bar 'dod na sngags kyi phreng ba hrIHyig la bstims la mchod pa dang /
gsol ba gdab ste yi ge brgya pa brjod cing /
bsod nams yongs su bsngos te /
lha mo'i nga rgyal gyis ji ltar bde bar gnas par bya'o / /
thun gzhan la yang thams cad de bzhin du bya'o / /
mtshan phyed kyi thun la yang thams cad de bzhin du byas nas /
seng ge'i nyal stabs kyis lha dang bla ma yid la byed cing nyal bar bya'o / /
blo brtan pos 'bum phrag bcu bzlas na 'grub par the tshom med do / /
bstan bcos thams cad shes par 'gyur ro / /
sgyu rtsal thams cad la mkhas par 'gyur ro / /
smra mkhas par 'gyur ba dang /
'khor gyis kyang zil gyis mi non pa dang /
'jigs pa med pa dang /
yid gzhungs par 'gyur ro / /
blo gros phra ba dang /
blo gros zhib par 'gyur ro / /
sngags grub pa las thod le skor la sngags btab ste /
gang la byin pa de blo dang ldan par 'gyur ro / /
yang dag pa'i lta ba rtogs par 'gyur ro / /
thabs shes rab zung 'jug gi ye shes phyag rgya chen po mngon du 'gyur ro / /
dug gi gnod pa zhi bar 'gyur ro / /
zas bdud rtsir 'gyur ro / /
mkha' 'gro ma la sogs pa thams cad dbang du 'gyur ro / /
dug sbrul la sogs pas nye bar mi nus so / /
'dis nye bar gtses pa gzhan rnams la yang phan par 'gyur ro / /
dpal rdo rje dbyangs can ma'i sgrub thabs /
grub thob kyi 'khor los sgyur ba'i slob dpon dpal 'dzin gyis mdzad pa rdzogs so // //
rgya gar gyi paN+Di ta chen po rgyal ba'i sras dpal bi b+hU ti tsan+d+ra dang /
glo bo lo tsA ba dge slong shes rab rin chen gyis chos kyi rgyal po'i pho brang sku mkhar nyi gzungs su bsgyur te gtan la phab pa'o / /
rdo rje dkar mo'i sgrub thabs /
[ ]
