@## / /
rgya gar skad du /
gu ru le kha /
bod skad du /
bla ma la spring ba /
thams cad mkhyen pa la phyag 'tshal lo / /
rgyal sras rnams kyi don du stug po bkod par sangs rgyas nas / /
dga' ldan skye bo'i don mdzad phyir ni dam pa tog dkar gyur / /
de nas 'dir ni 'gro ba'i don du shAkya thub gyur gang / /
kun mkhyen nyes bral ngo bo nyid med de ni rgyal gyur cig /
bla ma mkhas pa blo gros rgya che la / /
'dod sred bag med nyon mongs spang ba'i thabs / /
thub pa'i gsung bzhin mdor bsdus brjod pa 'di / /
sman bzhin phan par brtags nas gsan pa'i rigs / /
ji ltar rigs ngan lag nas rin chen mchog /
blo ldan skye bos rab gus len pa ltar / /
kun rmongs bdag gis brtse bas gsol ba yi / /
spring yig 'di ni rab gus blang bar 'os / /
ston pa'i mdo sde zab cing rgya chen rnams / /
mkhan po nyid kyi thugs su chud mod kyi / /
lus kyi don du gsod pa'i kha zas ltar / /
bdag gis brjod pa 'di yang bstan par mdzod / /
ri dgas glang po phye ma leb dang nya / /
sbrang ma lnga po lnga yis bcom gyur na / /
gcig gis bcom na gang gis lnga po kun / /
rtag tu bsten na ci phyir bcom mi 'gyur / /
'dod pa rnams ni kun nas 'bar ba ste / /
rab tu smad cing bsad dang dgra bo yin / /
phyir rgol ba dang rtswa yi sgron me dang / /
ki ma pa ka yi 'bras bu ral gri'i so / /
me mdag spungs pa dug gi lo ma dang / /
lcags kyu tsher ma mi gtsang rlubs lta bu / /
'dod pa'i rgyus ni sems can dmyal bar ltung / /
yi dags rnams dang dud 'gror skye bar 'gyur / /
'dod la brkam pa bde 'gror mi skye zhing / /
mya ngan 'das pa nam yang thob mi 'gyur / /
dal rnyed shes rab ldan gyur cing / /
rgyal ba'i bstan la zhugs pa khyod / /
'dod dang sred pa bag med dang / /
nyon mongs rnams ni spang bar mdzod / /
kun rtog las ni 'dod skye bas / /
'dod pa'i rtsa ba mkhyen nas ni / /
khyod ni kun rtog ma mdzad dang / /
de ni khyod la 'byung mi 'gyur / /
'dod pa rnams las mya ngan skye / /
'dod pa rnams las 'jigs pa 'byung / /
'dod pa dag ni rnam spangs na / /
mya ngan med cing 'jigs pa med / /
'dod pa'i rnam smin sdug bsngal te / /
dang po mngar la 'bras bu tsha / /
me sgron lag nas ma bor na / /
mjug tu byis pa sreg byed bzhin / /
nor bu'i rna cha bu dang chung ma la / /
yongs su chags sems gang yin la ltos na / /
lcags shing gres ma las byas chings ma gang / /
de dag dam po min zhes 'phags pa gsungs / /
'dod pa'i chings ma gang yin de lhod kyang / /
rab tu dgrol bar dka' zhes 'phags pas gsungs / /
brtan rnams 'dod pa'i bde la mi lta bar / /
de dag gtubs nas myur du 'gro bar byed / /
'jig rten sna tshogs gang de 'dod min gyi / /
skyes bu'i kun rtog 'dod chags 'dod pa yin / /
'jig rten sna tshogs de la gnas kyang ni / /
'on kyang 'jig rten 'di na 'dun pa 'dul / /
mi rnams la ni brten pa'i 'dod pa med / /
'dod pa gang la chags te mi rtag pas / /
yang srid med phyir sems kyis rab spangs la / /
'chi ba'i gnas mi 'gyur bar gyis zhes gsungs / /
'dun pa bskyed cing zag par mi byed dang / /
sems la skyon med pa dang dran pa dang / /
'dod pa rnams la so sor ma chags gang / /
de ni gong du 'pho ba yin zhes gsungs / /
mgar ba yis ni rdul bzhin du / /
blo gros ldan pas rim pa bzhin / /
skad cig thang cig cung zad tsam / /
rang gi dri ma bsal bar bya / /
lham mkhan gyis ni ko ba dag /
yongs su sbyangs pa'i lham bde ltar / /
'dod pa gang dag gang spangs pa / /
de de bde ba phun sum ldan / /
gal te bde ba kun 'dod pa / /
'dod pa thams cad yongs su spongs / /
'dod pa thams cad yongs spangs pas / /
mchog tu bde ba thob par 'gyur / /
ji srid 'dod pa'i rjes 'brangs pa / /
de nyid rab tu ngoms mi 'gyur / /
de la gang dag shes rab kyis / /
zlog byed de dag tshim pa 'thob / /
'dod pas ngoms par mi 'gyur bas / /
shes rab kyis ni ngoms pa bde / /
shes rab kyis ni ngoms pa'i mi / /
srid pa'i dbang du mi 'gyur ro / /
'dod la chags pa'i mi gang yin / /
de dag kye ma chos min dga' //
cung zad gson por 'dug pa na / /
bar chad mthong bar mi 'gyur ro / /
blo ngan longs spyod kyis bcom pa / /
pha rol tshol bar mi byed cing / /
bsam brlag 'dod la srid pa yis / /
bdag phung gzhan yang phung bar byed / /
lha yis 'dod pa'i char bab kyang / /
'dod ldan rnams la ngoms mi 'gyur / /
brgya byin dang ni mnyam pa yi / /
lha yi 'dod pa yod gyur kyang / /
nga las nus bzhin mi ngoms par / /
rtogs par mdzod la legs par spyod / /
'dod pa mnog chung nyes mang bar / /
mkhas pa rnams kyi khong du chud /
rdzogs pa'i sangs rgyas nyan thos rnams / /
lha yi 'dod pa rnams la yang / /
lhag par dga' bar mi 'gyur gyi / /
sred pa zad pas dgyes par 'gyur / /
gang dag sdug bsngal rgyu shes pa / /
de dag nam yang 'dod la dga' mi 'gyur / /
'jig rten dag na zug rngu'i rgyur mkhyen nas / /
'di dag gdul phyir bstan pa 'thob par mdzod / /
'dod pa spang ba'i le'u ste dang po'o // //
lus can rnam par rtog pas rab bcom pa / /
'dod chags mi bzad gtsang ma'i rjes lta bas / /
'dod chags phyir zhing rab tu 'phel 'gyur te / /
rang gi 'ching ba de yis dam por byed / /
gang dag rnam rtog nye bar zhi dga' zhing / /
mi sdug bsgom pa rtag tu dran byed pa / /
de yi sred pa rab tu spangs pa yin / /
rang gi 'ching ba de dag gtubs par 'gyur / /
'dod pa'i mun nag dra bas g.yogs / /
sred pa'i dgab pas bkab pa dang / /
bag med 'ching bas bcings pa dag /
tshod mar chud pas nya dang 'dra / /
skyes bu bag med rab tu spyod byed pa / /
'khri shing bzhin du sred pa 'phel 'gyur zhing / /
skye rga na 'chi'i rjes su 'gro 'gyur te / /
ma drung nu zho 'dod pa'i bu dang 'dra / /
'dod pa'i bran dang mngon dga' chags byed dang / /
yid bde ba la rtog par byed pa dag /
de yis yang dang yang du 'khor bar 'khyams / /
tshal dang 'bras bu 'dod pa'i spre dang mtshungs / /
mi gang rtag tu bde ba 'dod byed pa / /
skye rga na 'chi'i dra bar chud 'gyur zhing / /
ngan 'gro'i srid pa rnams kyis mdun du bdar / /
rgya nang ri bong yongs su rgyugs pa bzhin / /
srid pa'i zhags pas mdud pa'i sems can dag /
srid dang longs spyod dag la sems chags shing / /
bu dang chung ma rnams la rab zhen pa / /
yang dang yang du sdug bsngal 'thob par 'gyur / /
skye bo grub dang bde rnams dang bral zhing / /
bdud kyi sbyor ba dag dang ldan pa de / /
'jigs dang sdug bsngal rnams kyis 'joms 'gyur te / /
rtswa dang lo ma'i mchog la me dang 'dra / /
'di na sred pa de 'dra spong byed pa / /
sred dang longs spyod dag la sred bral zhing / /
dge slong srid pa zil gyis gnon byed pa / /
lhag ma med par yongs su mya ngan 'da' / /
gang zhig 'jig rten spang dka' ba'i / /
srid pa'i bud med 'dir bsten pa / /
de yi mya ngan 'phel 'gyur te / /
rtswa la char pa bab pa bzhin / /
gang zhig 'jig rten spang dka' ba'i / /
srid pa'i bud med 'di spong ba / /
de yi mya ngan ldog 'gyur te / /
pad+ma la ni chu thigs bzhin / /
u shi'i phyir ni rtswa bzhin du / /
srid pa'i rtsar bcas drung nas phyung / /
skyes bu sred pa dang 'grogs na / /
yun ring dus su 'khyams 'gyur bas / /
sred pa drung nas phyur shig dang / /
mya ngan med cing 'jigs pa med / /
yang dang yang du nyer len cing / /
yang dang yang du mngal du 'jug /
gnas skabs 'gyur dang gzhan 'gyur bas / /
sems can 'od dang 'gro bar 'gyur / /
'dir ni spang dka'i sred pa de / /
spongs la sa bon chod cig dang / /
de yi sred pa med 'gyur zhing / /
de ni yang du 'khor mi 'gyur / /
gang phyir srid mtsho'i rgyur gyur pa / /
yul la sred pa 'bras kyi gzhi / /
'khri shing dra bas khebs byed pa / /
gdung bar byed pa ma btul na / /
sdug bsngal 'di ni yang dang yang / /
rnam pa kun du ldog mi 'gyur / /
dper na ljon shing rtsa nas ma bton na / /
bcad kyang phyir zhing skye ba kho nar zad / /
de bzhin srid pa'i phra rgyas ma bton na / /
yang dang yang du sdug bsngal 'di mi ldog /
dper na bdag nyid kyis ni byas pa'i mtshon / /
de yi rkun po'i mthu yis bdag gsod ltar / /
de bzhin nang gi sems las byung ba yi / /
srid pas lus can nye bar gsod par byed / /
de ltar srid las sdug bsngal dag /
'byung ba'i nongs dmigs mkhyen nas ni / /
sred spang nye bar len med pa'i / /
don dam dge slong mchog 'gyur mdzod / /
sred pa spang ba'i le'u ste gnyis pa'o // //
bag yod 'chi med gnas yin te / /
bag med pa ni 'chi ba'i gnas / /
bag med 'chi bar mi 'gyur ste / /
bag med pa ni rtag tu 'chi / /
de yi khyad par de rig pas / /
mkhas pa rnams ni bag dang ldan / /
bag yod pa la rab dga' ba / /
'phags pa'i spyod yul dga' ba yin / /
brten pa grub bde bla med pa / /
mya ngan 'das la reg pa yin / /
gang tshe mkhas pa bag yod pas / /
bag med bcom pa de yi tshe / /
shes rab khang bzang steng 'dzegs nas / /
mya ngan med pas gdung bcad de / /
brten rnams ri bo'i rtse dag nas / /
sa steng byis pa rnams la blta / /
brtson 'grus dang ni bag yod dang / /
yang dag sdom dang dul ba yis / /
mkhas pa'i gling du byas nas ni / /
chu bo chen po mngon du zlog /
brtson pa ldan zhing dran dang ldan pa dang / /
spyod pa gtsang zhing brtags nas byed pa dang / /
yang dag sdom dang chos kyis 'tsho ba dang / /
bag yod rnams kyi grags pa mngon par 'phel / /
tshul khrims ting 'dzin shes rab mchog /
thub pa'i bslab gzhi rnams la bslab / /
nyer zhi rtag tu dran ldan pa'i / /
skyob pa mya ngan med pa yin / /
dman pa'i chos la mi brten cing / /
bag med pa la brten mi bya / /
log par lta la 'dod med dang / /
'jig rten 'phel bar mi bya'o / /
'jig rten pa yi yang dag lta / /
chen po su la yod gyur pa / /
de ni tshe rabs stong du yang / /
ngan 'gror 'gro bar mi 'gyur ro / /
bag med pa la sbyor byed pa'i / /
skye bo byis pa bsam brlag yin / /
tshong dpon nor rnams bsrung ba ltar / /
mkhas pa bag dang ldan par bya / /
bag med pa la mi sbyor zhing / /
'dod pa rnams la rgyab phyogs nas / /
rtag tu bag yod sems byed pa / /
zag pa zad pa thob par 'gyur / /
zag pa zad pa ma thob par / /
mkhas pas bag med mi bya ste / /
ri dgas mo yis seng ge ltar / /
bag med pa dag gsod par byed / /
bag med pha rol bud med sten byed pa'i / /
mi gang yin la gnas skabs 'di bzhi 'byung / /
bsod nams min 'thob bde bar mi nyal dang / /
dam pas smad cing lus zhig ngan 'gror skye / /
gang zhig bdag bde lta 'dod pa / /
de ni gong ma bzhin du sbyar / /
byis pa'i shing rta bzhin gyur pas / /
brtan pas brtson 'grus zhan mi bya / /
dper na byis pa'i shing rta dag /
lam chen bzang po bor nas ni / /
lam ngan dag tu 'gro byed pa / /
mig chag sems khong chud pa ltar / /
de bzhin chos ni spangs pas kyang / /
chos min rjes su 'jug byed pa'i / /
byis pa 'chi bdag dbang 'gro zhing / /
chos nyams bde ba bcom pa 'thob / /
gang zhig bya ba rnam spangs nas / /
mi bya ba dag byed pa dang / /
bag med pa yis rlom byed pa / /
de dag rnams kyi zag pa 'phel / /
gang zhig lus sogs dran pa dag /
rtag tu legs par brtsams pa dang / /
bya ba ma yin mi byed cing / /
rgyun du bya ba byed pa dang / /
dran dang shes bzhin ldan pa de'i / /
zag pa rnams ni zad par 'gyur / /
ji tsam mang du smra byed pa / /
de dag dam chos 'dzin pa min / /
gang dag 'di na thos nyung yang / /
yid kyi chos dag mngon sum byas / /
gang dag chos la bag byed pa / /
de dag dam chos 'dzin pa yin / /
gal te rigs bcas mang du smras kyang ni / /
bag med mi dag de ltar byed mi 'gyur / /
dper na phyugs rdzis gzhan gyi phyugs bgrang ltar / /
de dag dge sbyong skal ba thob ma yin / /
gal te rigs bcas nyung ngu smra byed kyang / /
chos kyi rjes su chos la spyod pa dang / /
'dod chags zhe sdang gti mug spong byed pa / /
de dag dge sbyong skal ba thob pa yin / /
bag yod bsngags pa rjod byed cing / /
rtag tu bag med la smod pas / /
bag med mchod sbyin rgyal ba yang / /
lha rnams nang na gtso bor 'gyur / /
bag dang bcas pa'i mkhas pa yis / /
don gnyis rab tu len par byed / /
tshe 'di'i don ni gang yin dang / /
phyi ma'i don ni gang yin pa'o / /
de dag brten pas rtogs pas na / /
mkhas pa zhes ni nges par brjod / /
dge slong bag yod la dga' zhing / /
bag med pa la 'jigs lta bas / /
bdag nyid ngan 'gro las 'dren te / /
'dam rdzab las ni glang chen bzhin / /
sdig pa'i chos rnams sprug par byed / /
rlung gis ljon shing lo ma bzhin / /
kun du sbyor ba phra rags dag /
sreg ste me yis rtswa bzhin no / /
'du byed nyer zhi zhi ba yi / /
go 'phang mchog ni so sor rtogs / /
mya ngan 'das dang nye ba'i phyir / /
yongs su nyams 'gyur mi srid do / /
brtson 'grus ldan zhing bag yod dang / /
chos spyod legs par spyod byed pa / /
'jig rten 'di dang pha rol du / /
dga' dang bde ba rab tu 'thob / /
zhi phyir bslab pa la brten dang / /
rtsol ba dang ni brtson 'grus skyed / /
mi dran pa dang bag med dang / /
brtson 'grus chung dang kun sdom med / /
gnyid dang sdom pa g.yeng ba rnams / /
'di dag bslab pa'i bar bcad pas / /
khyod kyis yan lag de mkhyen nas / /
dran pa chud ni mi gzan mdzod / /
mkhas khyod tshul khrims bzang ba dang / /
bag yod pa la dgyes pa yis / /
kun rtog legs par mnyam zhog ste / /
nyid kyi thugs ni rjes su srungs / /
gang zhig chos 'dul 'di la ni / /
bag dang ldan par spyod byed pa / /
skye ba'i 'khor ba rab spangs nas / /
sdug bsngal tha mar byed par 'gyur / /
bag med pa spang ba'i le'u ste gsum pa'o // //
nyon mongs rnams ni bdag 'joms sems can 'joms shing tshul khrims 'joms / /
nyams bcas rnyed pas dman zhing srung dang de bzhin ston pas spangs / /
rtsod bcas mi snyan de ni gzhan du mi khom rnams su skye / /
thob dang ma thob nyams pas 'jigs dang sdug bsngal chen po 'thob / /
nyon mongs lhag pas thub la rma 'byin te / /
dam chos spong dang dge 'dun skur bar byed / /
pha ma gsod cing chom rkun log g.yem spyod / /
rdzun dang phra ma tshig rtsub 'khyal ba smra / /
brnab sems gnod sems log lta yid byed cing / /
dmyal ba yi dags dud 'gro 'phel bar byed / /
'dir ni nyon mongs sa bon bzhin / /
klu bzhin rtswa bzhin ljon shing bzhin / /
de bzhin shun pa lta bu ste / /
las ni shun bcas 'bras dang 'dra / /
de bzhin sman dang me tog bzhin / /
skye ba bza' btung grub pa 'dra / /
kun sbyor 'ching ba bag la nyal / /
nye ba'i nyon mongs kun nas dkris / /
chu bo sbyor ba nyer len mdud / /
sgrib dang tha ba dri ma sdig /
zug rngu ci yang nye bar spyod / /
zag pa phongs pa yongs su mdud / /
'khrug dang 'thab pa rims nad dang / /
nags sbyor dang ni gnas zhes bya / /
'dod chags khong khro gti mug dang / /
nga rgyal lta ba the tshom dang / /
khro dang khon du 'dzin pa dang / /
'chab dang tshig dang phrag dog dang / /
ser sna dang ni sgyu bag dang / /
g.yo rgyags rnam 'tshe ngo tsha med / /
khrel med rmugs dang rgod pa dang / /
ma dad pa dang le lo dang / /
bag med pa dang brjed ngas dang / /
rnam g.yengs shes bzhin ma yin pa / /
rab mkhas khyed kyis spang bar mdzod / /
nyon mongs de dag spang slad du / /
zhi gnas lhag mthong bsgom pa dang / /
mi sdug byams khams rten 'brel dang / /
dbugs rngub dbugs dbyung dran pa mdzod / /
dran pa nyer gzhag spang ba bzhi / /
de bzhin rdzu 'phrul rkang pa dang / /
dbang stobs byang chub yan lag dang / /
lam gyi yan lag bsgom par mdzod / /
de ltar 'dir ni mdor bsdus nas / /
mkhas pa khyod la springs pa yi / /
dge ba gang des 'gro ba kun / /
rnam grol zhi ba thob par shog /
nyon mongs pa spong ba'i le'u ste bzhi pa'o // //
bla ma la spring ba dge slong dgon pa pas mdzad pa rdzogs so // //
rgya gar gyi mkhan po A tsAr+ya bi na ya tsAn dra dang /
bod kyi lo tsA ba dge slong chos kyi shes rab kyis bsgyur cing zhus te gtan la phab pa'o //
[ ]
