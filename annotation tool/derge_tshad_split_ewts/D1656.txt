@## / /
rgya gar skad du /
sarba b+hU ta ba liM bi d+hiH /
bod skad du /
'byung po thams cad kyi gtor ma'i cho ga /
sangs rgyas thod pa la phyag 'tshal lo / /
dngos kun rang bzhin bde ba thob / /
sna tshogs sde la phyag 'tshal nas / /
bla mas bstan pa'i rim bzhin du / /
sems can don phyir gtor ma bshad / /
re zhig dang po nyid du ni / /
yul gyi nyes pa sdong byed sngags / /
brjod pas dngos kun stong par bsgom / /
de nas raM gyur nyi ma la / /
hUM bsam yongs su gyur pa las / /
sna tshogs rdo rje bsgom byas nas / /
ra ba dra ba sa gzhi bsam / /
de nang skad cig tsam las ni / /
'khor lo gsum gyi lha rnams dang / /
khams gsum sems can ma lus pa / /
phyogs skyong mkha' 'gror bcas pa bskyed / /
bdag ni de rnams mdun gnas pa / /
he ru ka yi gzugs bsams la / /
gnas bdun go cha gsal bar dgod / /
de nas mdun du yaM las ni / /
rlung gi dkyil 'khor bsam par bya / /
de steng raM ni yongs gyur pas / /
me yi dkyil 'khor bsgom pa'o / /
de steng a las thod pa'o / /
thod pa dkar po'i dbus su ni / /
bi mu ra shu ma lnga las / /
bdud rtsi lnga ni bskyed pa'o / /
go ku da ha na las ni / /
lcags kyu lnga yang de bzhin bsam / /
de nas rlung gis me spar zhing / /
thod pa dros pa'i rlangs pa ni / /
rdo rje'i rnam pa'i gzugs brnyan byung / /
de yang bsil bar bya ba'i phyir / /
thod pa'i steng gi mtho gang du / /
oM gyur zla ba'i dkyil 'khor ni / /
bdud rtsi'i rang bzhin oM gyis ni / /
steng nas byin gyis brlabs par bsam / /
de las ba mo lta bu yi / /
bdud rtsi babs pas bsil bar 'gyur / /
de nyid gsum gyi gsang sngags ni / /
lan bdun bzlas pas byin gyis brlabs / /
de rjes snying ga'i sa bon gyis / /
ye shes bskul zhing gsang sngags brjod / /
oM bud+d+ha ka pA li ni aH /
khaM graM drUM shrUM aHaHaHaHhUM hUM hUM phaT /
bsgyings bcas sngags ni zlos bzhin pas / /
'khor lo gsum gyi lha rnams dang / /
zhi byed bde byed 'byung po rnams / /
tshogs bcas myur du bkug nas kyang / /
dam tshig tshogs la thim gyur pa / /
chu dang 'o 'drar tha dad med / /
de nas spos dang me tog sogs / /
gzhan yang yid las byung ba yi / /
rdo rje mched sogs rnams kyis mchod / /
lha rnams lce ni nas 'bras tsam / /
bu gu can ni rdo rjer bsam / /
de yi rtse mor oM bsams te / /
'od zer gyis drangs gsol bar bsam / /
'khor lo gsum gyi lha rnams la / /
oM bud+d+ha ka pA li ni ba liM gr-ih+Na gr-ih+Na /
gr-ih+NA pa ya gr-ih+NA pa ya kha kha hUM /
'khor gyi zhing skyong 'byung po la / /
yongs su bsngo ba'i sngags brjod de / /
oM ma hA ka pA la badzre tse tre pu tse tre /
a lam+ba ne pri na ya sarba b+hU ta mA rAn mA ra ya sarba mA rAn kI la ya /
mA ra ya duSh+TA na uts+tsha Ta ya sarba big+h+nAn bi tra ya /
b+ho b+ha ga ba ti /
yak+Sha rAk+Sha sa pi shA tsa sho Sha ya tra ya sap+ta pA tA la ga ta na sa ra pra sa ra pra sa ra hUM hUM hUM phaT phaT phaT /
de nas tshim par gyur nas su / /
smon lam mthar ni dag par bya / /
chos rnams gzugs brnyan lta bu ste / /
dag cing gsal la rnyog pa med / /
[(]gzang [,]gzung [)]du med cing brjod du med / /
rgyu dang las las kun du 'byung / /
ngo bo nyid med gnas med par / /
de ltar chos 'di shes par gyis / /
sems can don ni mnyam med byos / /
zhes pa nas /
'on kyang sangs rgyas sras su skye / /
sems can thams cad bde gyur cig /
sems can thams cad sdig med pa'i / /
sangs rgyas nyid du phrad gyur cig /
lam de nyid du zhugs nas kyang / /
ma grol ba rnams dgrol bar shog /
ma brgal ba rnams rgal bar shog /
rnal 'byor gtsug lag dam pa la / /
da lta nyid du gnas par shog /
lag pa brkyang ste sa la bzhag /
se gol lan gsum gdab bya zhing / /
dril bu dkrol bas der 'bad pas / /
mgron rnams gshegs su gsol bar bya / /
sangs rgyas thod pa'i 'byung po thams cad pa'i gtor ma'i cho ga /
slob dpon sa ra ha ba'i zhal snga nas mdzad pa rdzogs so // //
ga ya d+ha ra dang /
gyi jo zla ba'i 'od zer gyis bsgyur cing zhus te gtan la phab pa'o // //
