@## / /
rgya gar skad du /
dzi na mArga a ba tA ra /
bod skad du /
rgyal ba'i lam la 'jug pa /
bla ma dang sangs rgyas dang byang chub sems dpa' thams cad la phyag 'tshal lo / /
gang zhig bag la nyal ni bag chags bcas dang bdud dgra ma lus thams cad ni / /
gnyen po yang dag gzung ba'i stobs kyis nges bcom byang chub mchog ni rgyas ldan zhing / /
kun mkhyen bde gshegs thugs rje bdud rtsi'i rang bzhin skyob pa rab ston mnga' bdag po / /
de dang bla ma mchog dang dge 'dun bcas la gus pas rtag par kun nas 'dud / /
gnyen po yongs su gzung ba yis / /
mi mthun phyogs de kun spang dang / /
byang chub mchog ni rtogs pa dang / /
'gro ba'i don ni 'dod pa yis / /
rgyal ba'i lam la 'jug pa 'di / /
ji ltar lung bzhin mdor bsdus pas / /
rang gis rtogs par bya ba dang / /
dge slong mkhas pa byams dpal bzang / /
zhes bya chos kyi don gnyer ba / /
de yis gus par bskul ba dang / /
rang nyid mchog tu goms 'phel phyir / /
rang gi shes rab kyis brtags brjod / /
spyod yul min la goms byas nas / /
don mchog rig pa ldan 'gyur te / /
rdzogs pa'i byang chub 'dod pa yis / /
tshod ma sbyin la'ang 'bad bzhin no / /
mdor na dal 'byor rnyed dka' dang / /
mi rtag nyid dang sred sdug bsngal / /
thog med srid pa'i sdug bsngal gyi / /
mtsho las 'gro ba bsgral 'dod dang / /
dpal ldan bla ma'i mtshan nyid dang / /
byang sems bskyed dang sdom pa dang / /
sdig bcu 'bras bu dang bcas dang / /
bag med 'dod sred bud med chang / /
bag la nyal dang de bzhin du / /
nye ba'i nyon mongs dang bdag med / /
rten cing 'brel 'byung 'khor lo dang / /
'phags pa'i bden pa bzhi rnams dang / /
dam chos mnyan pa la sogs dang / /
pha rol phyin bcu rnams gsungs pa / /
'jig rten pa dang don dam dang / /
mi sdug rnam pa gsum dang ni / /
gzhan yang dbugs rngub 'byung rjes dran / /
sbyor ba'i lam dang mthong ba'i lam / /
bsgom pa'i lam dang de bzhin du / /
khyad par lam zhes grags pa dang / /
sa rnams yongs su sbyang ba dang / /
yongs smin sku bzhi brjod pa dang / /
de bzhin du ni smon lam ste / /
rgyal ba'i lam la 'jug pa 'di / /
mdo ru bsdus te yongs brjod na / /
'di ltar le'u sum cur ni / /
go rims bzhin du gnas pa yin / /
'di ni rgyal ba'i lam la 'jug pa las mdor bsdus kyi le'u zhes bya ba ste dang po'o // //
mi yi dngos po rnyed par shin tu dka' / /
rab bsngags skye ba yongs su 'dzin pa dang / /
rab bsngags yul dang 'tshe dang skrag pa med / /
nad med pa dang dbang po tshang gyur dang / /
lang tsho ldan gyur nas kyang tshe ring dang /
'khor ba'i sdug bsngal chu bor g.yengs pas 'jigs / /
dka' tshegs med pa'i gos dang bza' la sogs / /
snying po yod med dpyod shes blo ldan dang / /
sangs rgyas byon dang de yis chos gsungs dang / /
chos thos 'dod cing mngon par brtson pa dang / /
dpal ldan bla ma dam pa'i bsnyen bkur dang / /
thos don sems dang bsgom sogs shin tu dkon / /
de ltar ston pas gsungs te 'jig dus kyi / /
rlung gis cher g.yengs gcig gyur rgya mtsho yis / /
gnya' shing bu gar lo brgya nas 'thon pa'i / /
rus sbal mgrin pa chud ltar mi rnyed dka' / /
sngar bshad las ltos lhag par khyad par du / /
de de rim pa rim pas rnyed par dka' / /
de phyir dal 'byor rin chen legs rnyed pa / /
mi yi lus kyi skyes bu'i don bsgrubs te / /
gal te 'di la phan pa ma bsams na / /
phyis ni gsungs pa'i dal 'byor ga la rnyed / /
bla ma'i bka' lung rang gi rigs pa yis / /
blo dang ldan pas brtag cing dpyad par bya / /
'di ni rgyal ba'i lam la 'jug pa las dal 'byor rnyed par dka' ba brgyud pa'i rim pa'i le'u ste gnyis pa'o // //
skyes pa tsam nas skye 'gro yi / /
mdun na brtse ba med pa yi / /
'chi ba zhes bya'i 'dra chen gnas / /
shin tu bzlog dka' 'jigs par byed / /
ma dang pha dang bu dang ni / /
spun dang sring mo de bzhin du / /
chung ma gnyen bshes mdza' bo dang / /
mi mdza' kun kyang gshin rjes gsod / /
byis pa rgan po gzhon nu dang / /
dar ma dang ni mchog gzugs can / /
lang tsho can dang lang tsho med / /
khrel med 'chi bas za ba'o / /
'khor los sgyur dang mi yi ni / /
dbang po blun po la sogs dang / /
tshangs pa la sogs lha rnams dang / /
nor rgyas la sogs klu rnams te / /
'di dag kun kyang 'chi bas zos / /
bsam gtan can dang shes pa can / /
zhi dang thub dang snying rje mchog /
gtong dang dge ba'i las can dang / /
sna tshogs rig pa'i pha rol phyin / /
bde ldan rnyed ldan kha drag dang / /
smra mkhas pa dang chos smra rnams / /
'chi ba yis ni 'joms pa ste / /
kun la gtong ba gang yang med / /
gcugs pa dang ni ngo yang med / /
dad pa can dang gus can med / /
sa mtshams dang ni rtog dpyod med / /
gar yang 'chi bdag 'di ni 'byung / /
snod dang sems can 'jig rten grags / /
dus gsum gyi ni khams gsum rnams / /
skyes pa nas bzung brlag gi bar / /
mdor na 'jigs pa'i rjes su phyogs / /
yid brtan mi rung 'chi bdag 'di / /
byas dang ma byas mi sdod 'dzoms / /
bde dang mi bde yid brtan med / /
gnam lcags chen po glo bur la / /
gsod pa'i gnas su gsod bya ba'i / /
skyes bu stobs kyis khrid pa ltar / /
skye 'gro rnams ni skye tsam gyis / /
de ni skad cig skad cig 'chi / /
dal 'byor rin chen rnyed dka' ste / /
rnyed kyang skad cig 'jig rang bzhin / /
de mthong yang ni ci nas rang / /
'chi ba nyid du mi rtogs te / /
rgas med 'chi med bdag nyid du / /
go zhing lus can gsod pa ste / /
'dod dang gti mug 'jigs khro yis / /
bla ma dang ni phan 'dogs dang / /
gang yang rung ste su yang gsod / /
bla ma dkon mchog gsum dang yang / /
yon tan can dang sdug phongs kyi / /
rdzas ni dogs pa med pas 'phrog /
longs spyod don du lha bzhin du / /
'dod pas log par spyod pa rnams / /
rung dang mi rung rnam dpyod med / /
gser 'gyur rtsi yi rnyed bzhin du / /
rten cing rab tu tshim par byed / /
brdzun dang phra ma tshig rtsub dang / /
ngag 'khyal ba yi tshig dang ni / /
rol rtsed byed dang sems can ni / /
pha rol sems la zug rngu byed / /
gzhan gyi nor la bdag por ni / /
'dod pa skyed par byed pa dang / /
gzhan la gnod par sems par byed / /
chos dang chos min phyin ci log /
'di ltar sdig pa byas kyang ni / /
rgas med 'chi ba med bzhin rol / /
shin tu ltung ste cher rtsub pa'i / /
dmyal ba mi bzad myong bar 'gyur / /
mchog tu tshe ring mi rnams kyang / /
tshe lo brgya pa yin par brjod / /
stong phrag sum cu rtsa drug gi / /
zhag la lo ni brgya yin te / /
de rnams nang nas gang rung ba'i / /
nyin zhag la ni nges par 'chi / /
kha cig mngal du 'chi bar 'gyur / /
kha cig skyes ma thag tu 'chi / /
skad cig 'jig pa'i rang bzhin du / /
chos rnams yang dang yang du bsam / /
bla ma dkon mchog gsum po la / /
blo ldan 'bad pas skyabs su 'gro / /
'di ni rgyal ba'i lam la 'jug pa las mi rtag pa bstan pa'i le'u ste gsum pa'o // //
spyir ni 'khor ba sdug bsngal gyi / /
phung por rab tu grags pa yin / /
skye dang rga dang na dang 'chi / /
de bzhin du ni ngan song gsum / /
sdug bsngal rang bzhin nyid du gsungs / /
'khor ba cis kyang 'byung ba yin / /
zhing las g.yo dang tshong dang ni / /
phyugs skyong ba yi sdug bsngal dang / /
sdug pa dang bral sdug bsngal dang / /
mi sdug dang phrad sdug bsngal dang / /
'dod don btsal yang ma rnyed dang / /
shin tu bkres skom sdug bsngal dang / /
dbul ba'i sdug bsngal shin tu che / /
dgra rnams sna tshogs sdug bsngal dang / /
bsam pa ma grub nor zad dang / /
grogs med sdug bsngal sdug bsngal nyid / /
'gyur ba'i sdug bsngal chen po ni / /
dbang po lnga ni rgyas byed pa'i / /
dbang po'i spyod yul longs spyod kun / /
de bzhin rgyal po dbang phyug sogs / /
khams gsum po ni ma lus kyi / /
mdor na zag bcas bde ba 'di / /
mthar ni 'bral bar 'gyur ba ste / /
'di ni sdug bsngal nyid yin no / /
nges par sdug bsngal 'di rnams kyi / /
nyer len rgyu ni sred pa ste / /
de bzlog pa yi ched du ni / /
chos kyi bdag med bsgom par bya / /
'di ni rgyal ba'i lam la 'jug pa las 'khor ba'i sdug bsngal brjod pa'i le'u ste bzhi pa'o // //
thog ma med pa'i 'khor ba ru / /
las rlung shugs kyis gang 'khor ba / /
'di dag dal ba med par 'khor / /
sdug bsngal 'chi ba'i chos can de / /
thog ma med ldan 'khor bar ni / /
skye ba brgyud mar 'khor ba na / /
res 'ga' la lar gang la la / /
pha dang ma dang bu dang ni / /
snag gnyen sogs su brgya stong du / /
'di la gang zhig ma gyur med / /
bu dang tsha bo sogs 'brel ba / /
nye 'khor gnyen dang rtsa lag rnams / /
srid pa'i sdug bsngal rgya mtsho ru / /
bying ba'i sems can bsgral ba'i phyir / /
nan tan gyis ni legs brtags nas / /
dpal ldan bla ma dam pa bsten / /
'di ni rgyal ba'i lam la 'jug pa las 'gro ba bsgral bar 'dod pa'i le'u ste lnga pa'o // //
lta ba kun gyi gnad shes shing / /
snying po yod med rnam dpyod can / /
rtog ge'i bstan bcos kun don dang / /
dbu ma'i don la rnam dag blo / /
rgyags min nga rgyal med pa dang / /
snyoms shing mchog tu snying rje can / /
srid pa'i longs spyod don mi gnyer / /
bla ma dkon mchog gsum la brten / /
gzhan las rnyed pa don mi gnyer / /
chog shes rang gi las la sems / /
pha rol dpal dang rnyed pa dang / /
bkur sti yon tan grags pa yis / /
bde dang ldan na shin tu dga' / /
mdo dang chos mngon 'dul ba yi / /
'gal ba'i don ni gsal byed cing / /
bla ma brgyud pa'i rim pa yi / /
theg pa chen po'i don ston pa / /
brtan zhing dul la blo gros ldan / /
bzod ldan gsong por legs smra ba / /
tshul khrims 'chal yang lam la gnas / /
byas pa'i ltung ba 'chos par byed / /
de la sogs te gsung rab las / /
gsungs pa'i bla ma'i mtshan nyid ldan / /
de 'dra'i dpal ldan bla mar bya / /
de las gzhan pa bdud kyi phyogs / /
'di ni rgyal ba'i lam la 'jug pa las dpal ldan bla ma'i mtshan nyid bstan pa'i le'u ste drug pa'o // //
rnam dag tshes dang gza' la sogs / /
rjes su mthun pa kun bzung la / /
gus pas bla ma dkon mchog la / /
cho ga bzhin du mchod byas te / /
tha ma 'bring sogs dbye ba ni / /
rdzogs sangs rgyas sku cho ga yis / /
bla ma dang ni dkon mchog la / /
ci nus pa yi yon dbul bya / /
'khor ba'i sdug bsngal gyis skrag pa'i / /
yid kyis bstod cing phyag kyang bya / /
byang chub snying po ma thob bar / /
dkon mchog gsum la skyabs su 'gro / /
bla ma mchod pa la sogs pa'i / /
thog ma med ldan 'khor ba nas / /
tshe rabs 'di 'am gzhan dag tu / /
bdag gis ma 'tshal sdig bgyis pa'am / /
bgyid du stsal pa nyid dang ni / /
gti mug 'khrul pas bdag non te / /
rjes su yi rang gang bgyis pa / /
nongs pa de dag mthong bgyis nas / /
bsam pa thag pas mgon la bshags / /
bdag gis dkon mchog gsum dang ni / /
pha ma'am bla ma gzhan dag la / /
nyon mongs sgo nas lus ngag dang / /
yid kyis gnod bgyis gang lags dang / /
nyes pa du mas skyon chags pa'i / /
sdig can bdag gis sdig pa gang / /
shin tu mi bzad bgyis pa de / /
thams cad 'dren pa rnams la 'chags / /
sdig pa bshags pa'o / /
'dren pa rnams kyis bdag gi sdig /
nongs pa legs par gzung du gsol / /
'di ni bzang po ma lags pas / /
slan chad bdag ni yang mi bgyid / /
mi byed par sdom pa'o / /
phyogs bcu nam mkha'i mthas khyab pa / /
'jig rten khams na bzhugs pa yi / /
sangs rgyas byang sems de dag kun / /
dus gsum du ni byung rnams dang / /
nyan thos bse ru sangs rgyas dang / /
'phags min lus can rnams kyi ni / /
dus gsum bsod nams thams cad la / /
dga' bas rjes su yi rang ngo / /
bsod nams la rjes su yi rang ba'o / /
rjes su yi rang bgyis pa las / /
bsod nams dpag med gang skyes pa / /
dge des skye bo thams cad rnams / /
rdzogs pa'i byang chub thob gyur cig /
bsod nams yongs su bsngo ba'o / /
'jig rten khams brjod sangs rgyas gang / /
dus gsum 'byung ba'i brtse can rnams / /
rnam pa kun du grags par ni / /
chos ni gsung zhing bstan du gsol / /
bskul ba'o / /
yongs su mya ngan 'da' bzhed pa'i / /
skyob pa rtag par bzhugs su gsol / /
dam chos thos te sems can rnams / /
srid pa las ni phyir phyogs shog /
gsol ba'o / /
mgon po khyod la thams cad du / /
nges par bdag nyid dbul bar bgyi / /
deng nas bzung nas bran nyid du / /
'khor ba'i 'jigs pas mchi bar bgyi / /
mgon po bla ma sangs rgyas dang / /
byang chub sems kyis bdag bzung mdzod / /
mi 'jigs pa ni bdag la stsol / /
deng nas 'gro ba'i don bgyi'o / /
bdag nyid dbul ba'o / /
de nas rdzogs pa'i byang chub kyi / /
sems ni bla na med par bskyed / /
lung las gsungs pa'i cho ga yis / /
sems ni rtse gcig dad byas la / /
'di lta ste /
phyogs bcu nam mkha' kun khyab pa'i / /
'jig rten khams na bzhugs pa yi / /
ji snyed sangs rgyas thams cad dang / /
de sras byang chub sems rnams dang / /
'phags pa nyan thos byang chub gang / /
'dren pa rang rgyal rnams dang ni / /
rdzu 'phrul chen po'i lha la sogs / /
de dag bdag la dgongs su gsol / /
phyogs bcu nam mkha'i mtha' gtugs pa'i / /
'khor ba'i 'ching ba dam po las / /
sems can khams rnams bsgral phyir dang / /
rdzogs pa'i byang chub thob bya'i phyir / /
ji ltar dus gsum mgon po rnams / /
byang chub tu ni nges mdzad pa'i / /
byang chub sems ni bla med pa / /
dam pa bdag gis bskyed par bgyi / /
tshul khrims rnam pa gsum bsrungs te / /
sangs rgyas sbyor skyes sdom pa dang / /
dge ba'i chos ni sdud pa dang / /
sems can don byed tshul khrims ni / /
bdag gis brtan por gzung bar bgyi / /
sangs rgyas chos dang dge 'dun te / /
bla na med pa'i dkon mchog gsum / /
deng nas brtsams nas gzung bar bgyi / /
de ltar sems ni bskyed nas kyang / /
de nas de la mi mthun phyogs / /
chom rkun skabs tshol spang ba'i phyir / /
de la zhugs te sems kyis bsrungs / /
sgrib pa'i mun pa kun 'joms shing / /
kun mkhyen ye shes byed pa po / /
gang la phan yon dpag med pa / /
thub pa skyes mchog gis gsungs shing / /
dpal ldan kun du bzang spyod sogs / /
smon lam mtha' yas kyis bcings pas / /
rdo rje lta bur brtan pa ste / /
'gro ba'i sdug bsngal sel ba'i mchog /
phun sum tshogs pa kun bskyed cing / /
bdud ni thams cad 'jigs byed pa / /
sdug bsngal rgya mtsho kun skyob pa'i / /
rin thang med pa'i rin chen mchog /
byang chub spyod 'jug la sogs su / /
bdag nyid chen po rnams kyis ni / /
sems can kun la brtse ba yis / /
mdor bsdus gsungs pa rig par bya / /
ji ltar yid bzhin nor bu dang / /
bum pa bzang po mi zad gter / /
dpag bsam shing gi myu gu ni / /
rnyed bzhin 'bad las bsrung bar bya / /
cho ga bzhin du sdom blangs na / /
byang chub smon pa ldan 'gyur te / /
stong nyid snying rje dbyer med pas / /
byang chub sems su rab tu grags / /
sems bskyed pa ni gzhan don phyir / /
yang dag rdzogs pa'i byang chub 'dod / /
rgyu dang 'bras bu'i dbye ba'am / /
de bzhin lhan cig skye bar brjod / /
nyon mongs la sogs kyis bsgribs phyir / /
de yi gzugs ni mi gsal ba'i / /
ma rig pa yi gzugs yin phyir / /
rnam par rig byed min zhes brjod / /
sdom par brjod pa de yang ni / /
dkar po'i phyogs kyi rgyun yin no / /
thar pa'i cha mthun gnas pa ni / /
chung ngu la sogs dbye ba gsum / /
'dun pa lhan cig mtshungs ldan sems / /
dag cing bzang ba'i zhing sa bzhin / /
bsod nams ye shes tshogs mchog yin / /
skye zhing 'byung ba'i rten yin no / /
bsam pa rjes su zhugs pa'i sems / /
dag pa'i gser dang mtshungs pa ste / /
da ltar dang ni phyi nas kyang / /
rnam pa kun du 'gyur ba med / /
lhag pa'i bsam pa mtshungs ldan pa'i / /
dkar phyogs zla ba tshes pa bzhin / /
dge ba'i chos ni thams cad kyang / /
gong nas gong du 'phel bar byed / /
las ni dang po par gnas la / /
rim pa bzhin du gsum gsungs pa / /
chung ngu 'bring dang chen po ste / /
thar pa'i cha dang mthun gyur pa'o / /
sbyor ba'i lam dang mtshungs ldan pa'i / /
sems ni me dang 'dra ba ste / /
mi mthun phyogs kyi bud shing bsreg /
rab tu sbyor ba 'phro phyir 'byung / /
sbyin pa'i pha rol phyin ldan pa / /
mi zad pa yi gter dang 'dra / /
'dod don kun gyis tshim byas kyang / /
'dod don yongs su zad pa med / /
tshul khrims pha rol phyin ldan pa / /
rin chen 'byung gnas lta bur 'gyur / /
yon tan rin chen de dag kun / /
skye ba'i rten ni de yin no / /
bzod pa'i phar phyin rnal 'byor pa'i / /
sems ni rgya mtsho chen po bzhin / /
mi 'dod pa kun thog bab kyang / /
rgyud la bde ba 'khrug mi 'gyur / /
brtson 'grus pha rol phyin ldan pas / /
rmad du byung ba'i rdo rje bzhin / /
yid ches mngon par brten pa ste / /
bdud kyi ris kyis mi phyed pa'o / /
bsam gtan phar phyin rnal 'byor pa'i / /
sems ni ri rgyal lta bu ste / /
dmigs pa kun gyis g.yengs pa yi / /
bdag nyid che rnams mi bskyod pa'o / /
shes rab pha rol phyin ldan pa / /
lha rdzas sman chen lta bu ste / /
nyon mongs shes bya'i sgrib pa'i nad / /
des ni kun du 'joms pa yin / /
thabs kun gyis ni phar phyin ldan / /
dge ba'i bshes gnyen lta bu ste / /
kun nas rtag par thams cad du / /
sems can don ni yongs mi gtong / /
smon lam dang ni mnyam ldan pa'i / /
sems ni yid bzhin nor bu bzhin / /
smon lam gyi ni nus pa yis / /
'bras bu smon pa 'phel ba nyid / /
stobs kyi pha rol phyin ldan pa'i / /
sems ni nyi ma lta bu ste / /
rang gi gdul bya'i lo tog kun / /
yongs su smin pa nyid du byed / /
ye shes pha rol phyin ldan pa / /
glu dbyangs snyan pa sgrogs pa bzhin / /
chos rnams yang dag bstan pas ni / /
sems can 'dun par byed pa po / /
sems ni bcu po 'di rnams ni / /
rim pas sa ni bcu po ste / /
mthong lam bsgom lam zhes pa las / /
der ni gcig dang go rims bzhin / /
mngon par shes dang mtshungs ldan dang / /
'khor los sgyur ba'i rgyal po bzhin / /
thogs pa med pa'i mthu yis ni / /
sems can don kun byed pa nyid / /
bsod nams ye shes tshogs ldan pa / /
bang mdzod dang ni mtshungs pa ste / /
bsod nams ye shes tshogs gnyis kyis / /
mdzod ni nges par gnas pa nyid / /
byang chub phyogs kyi chos rnams dang / /
ldan pas spyod lam dang 'dra ba / /
'phags pa'i gang zag ma lus pa / /
'gro ba dang ni 'ong ba nyid / /
zhi gnas lhag mthong ldan pa ni / /
bzhon pa lta bur dgongs pa yin / /
zung 'jug lam du 'gro bas na / /
srid dang zhi bar mi ltung nyid / /
gzungs dang spobs pa dang ldan pa / /
bkod ma'i chu dang 'dra ba ste / /
thos dang ma thos chos rnams kun / /
rtag par 'dzin cing ston pa'o / /
rim pa bzhin du brjod pa yi / /
sems ni lnga po 'di dag nyid / /
byang chub sems dpa'i sa la ni / /
khyad par lam gyis bsdus pa'o / /
chos kyi sbyin pa dang ldan pa / /
kun dga'i sgra brnyan lta bu ste / /
thar pa 'dod pa'i gdul bya la / /
kun dga'i tshig ni sgrogs par byed / /
'di ni byang chub sems dpa' yi / /
sa dang 'brel te sangs rgyas sar / /
'jug sbyor ba yi lam gyis bsdus / /
de las gzhan yang gang zhig ni / /
bgrod pa gcig pa'i lam gyis ni / /
rjes zhugs gang gA'i chu rgyun bzhin / /
snying brtse shes rab dbyer med cing / /
gcig tu sbyor bas gzhan don byed / /
chos sku mngon par ldan pa yi / /
sems ni sprin dang 'dra bar 'dod / /
mtha' yas lus kyi sprul sprin gyi / /
sems can don byed rgyu nyid do / /
rdzogs sangs rgyas kyi sas bsdus pa'i / /
sems 'di gnyis ni rim pa bzhin / /
sngon du gsung ba dngos gzhi'i skabs / /
phyi ma rjes kyi skabs su 'dod / /
'di ni 'jug pa byang chub kyi / /
sems kyi dbye bar gsungs pa yin / /
smon dang 'jug pa'i dbye ba yis / /
byang chub sems ni gnyis su gsal / /
gang nas bzung ste sems can khams / /
mtha' yas rab tu sgrim pa'i phyir / /
mi ldog pa yi sems kyis su / /
sems de yang dag blangs gyur pa / /
deng nas bzung ste gnyid log gam / /
bag med gyur kyang bsod nams shugs / /
rgyun mi 'chad par du ma zhig /
nam mkha' mnyam par rab tu 'byung / /
byang chub smon pa'i sems las ni / /
'khor tshe 'bras bu cher 'byung yang / /
ji ltar 'jug pa'i sems bzhin du / /
bsod nams rgyun chags 'byung ba min / /
'di dag gis ni dge ba'i chos / /
zag bcas zag med thams cad kyis / /
lam 'bras dang bcas mtshan nyid rnams / /
yang dag bsdus te ji bzhin gsungs / /
'di ni rgyal ba'i lam la 'jug pa las byang chub tu sems bskyed pa'i le'u ste bdun pa'o // //
mchog tu dge ba bzung ba dang / /
mi dge thams cad spangs pa ste / /
de yis sdom pa bzung ba ni / /
ji lta ba bzhin yongs su bsrungs / /
bstan pa'i sems kyis 'khor ba yi / /
sdug bsngal rjes su dran par bya / /
sdug bsngal rgyu ni spang ba'i phyir / /
gnyen po yongs su gzung bar bya / /
de ni dge bsnyen bsnyen gnas dang / /
dge tshul dang ni dge slong rnams / /
lnga dang brgyad dang bcu dang ni / /
thams cad spong zhing bsrung bar gzung / /
pho dang mo yi dbye ba yis / /
mdor na slar yang brgyad du dbye / /
so sor thar pa'i sdom zhes pa / /
'dul ba nyid du rgyas par spros / /
dge slong lus ni bsdams pa ste / /
dge slong ngag ni bsdams pa yin / /
dge slong yid ni bsdams pa ste / /
dge slong kun du bsdams pa yin / /
sdig pa thams cad mi bya ste / /
dge ba phun sum tshogs par spyad / /
rang gi sems ni yongs su gdul / /
'di ni sangs rgyas bstan pa yin / /
de dag nyid ni theg chen la / /
zhugs nas khyad par 'phags pa nyid / /
byang chub sems dpa'i bslab pa dang / /
ldan zhing de rnams so sor 'brang / /
byang chub sems kyi bslab pa ni / /
mtha' yas thub pas gsungs pa rnams / /
byang chub spyod 'jug la sogs su / /
bsdus pa de rnams blta bar bya / /
mdor na byang chub sems rnams kyis / /
bslab pa sems can don bsgrub cing / /
phung po la sogs chos rnams kyi / /
ngo bo nyid med rnam par bsgom / /
tshangs pa'i spyod pa ma nyams pa / /
rab tu 'bad pas spyad par bya / /
nyan thos byang chub sems dpa' ni / /
kun rdzob pa dang don dam ste / /
sdom pa blangs nas bsrung ba ni / /
kun rdzob pa ru 'dod pa yin / /
tshad med pa ni bzhi rnams la / /
bsnyen cing bsten pa don dam ste / /
sdug bsngal dang ni sdug bsngal gyi / /
rgyu las 'gro ba bsgral 'dod nyid / /
de ni snying rje chen por gsungs / /
ston ka'i zla 'od bzang bzhin no / /
'gro ba bla med bde ba la / /
sbyor bar 'dod pas byams pa nyid / /
nam mkha' kun ni mthar thug pa'i / /
in+d+ra nI la'i 'od mnyam pa'o / /
gzhan la phan 'dogs la mkhas shing / /
byang chub la phyogs sems can de / /
mthong nas tshim pa dga' mtshan nyid / /
pad+ma rA ga'i 'od dang mtshungs / /
rnyed pa la sogs 'jig rten chos / /
de dag kun la btang snyoms pa'i / /
ting 'dzin de bskyed rnal 'byor pa / /
btang snyoms pad+ma'i 'dab ma'i 'od / /
rang bzhin dang ni mtshan ma dang / /
'bras bu dang mngon 'du byed kyi / /
stong pa nyid kyi snying rje sogs / /
rim bzhin 'khyud par shes par bya / /
tshangs pa'i gnas ni bzhi po rnams / /
dbye ba rnam bzhi rtag bsgom bya / /
rnam par thar pa'i sgo de yis / /
gal te 'khyud par ma gyur na / /
'di dag zag pa dang bcas so / /
tshangs par spyod pa 'di gnyis ni / /
rgyal ba'i sras po rnams kyi'o / /
tshul gnas thos dang bsam ldan pa / /
bsgom pa la ni rab tu sbyor / /
rang gzhan rgyud kyi nyon mongs pa / /
spong zhing dben par gnas pa yi / /
bza' ba la sogs pa rnams ni / /
srog bsrung tsam gyis chog shes pa / /
gsungs pa'i mtshan nyid 'di nyid ni / /
ldan pa'i mi de rdzogs pa yi / /
byang chub lam ni dang po la / /
bsgom pa'i snod gyur gzhan du min / /
'khor ba'i bde dang longs spyod ni / /
sred pa nyid du sred par byed / /
de yis rnam g.yengs sems kyis ni / /
lam la goms pa shin tu ring / /
thos bsam rab 'phel las byung zhing / /
sred dang srid pa rnams spong ba / /
thar pa'i cha mthun dge ba ste / /
de thob thub sras chung ngu'o / /
bsgom pa'i lam ni rnam gnyis te / /
so so'i skye dang 'phags pa yi / /
dbye ba zag bcas zag med do / /
mthong ba zhes bya zag pa med / /
'di ni rgyal ba'i lam la 'jug pa las sdom pa brjod pa'i le'u ste brgyad pa'o // //
'di ltar skyes pa'i rin chen sems / /
bsrung ba ru ni 'dod pa yis / /
phan dang mi phan dngos po ni / /
rim bzhin blang dor shes par bya / /
dor bya'i dbye ba rang bzhin dang / /
bcas pa'i kha na ma tho ba'o / /
kha na ma tho mi dge'i las / /
phye nas phye ste bshad par bya / /
rang bzhin kha na ma tho nyid / /
mi dge bcu po 'di dag ste / /
rnam smin mi bzad sdug bsngal nyid / /
de dag rnam par spang bar bya / /
srog gcod pa ni ma 'khrul par / /
bsams bzhin srog chags gsod pa'o / /
ma byin len pa gzhan gyi nor / /
mthu dang 'jab bus bdag gis byed / /
bgrod min bgrod par 'dod pa yi / /
log par g.yem pa rnam pa bzhi / /
brdzun tshig 'du shes gzhan bsgyur ba'i / /
tshig don mngon par go ba'o / /
mig rna yid kyi rnam shes dang / /
gsum gyis nyams su myong gang de / /
mthong thos rnam par shes pa dang / /
rtogs pa yin te rim bzhin bshad / /
phra ma pha rol dbye ba'i phyir / /
nyon mongs can gyi sems kyi tshig /
tshig rtsub po ni mi snyan pa / /
nyon mongs can kun kyal ba yin / /
gzhan yang nyon mongs can sems kyi / /
kha gsag glu dang rol mor bcas / /
bstan bcos ngan pa'i tshig yin no / /
brnab sems gzhan nor log par chag /
gnod sems can la sdang ba'o / /
dge dang mi dge med lta ba / /
log par lta ba yin 'di la / /
gsum mam bdun ni las kyang yin / /
de la rnam smin thams cad du / /
dmyal bar yongs su brjod pa ste / /
rgyu mthun rgyu 'bras mthun par ni / /
sa steng nyid du myong bar byed / /
bdag pos phyi yul 'dod pa'i don / /
phyin ci log tu 'byung ba'o / /
sdug bsngal phyir dang gsad phyir dang / /
gzi byin med phyir 'bras rnams gsum / /
sbyor ba dngos gzhi rjes rnams kyis / /
gnas skabs go rims bzhin du'o / /
rgyu mthun srog gcod pa yis ni / /
tshe thung lus la nad zug ste / /
ma byin par ni blangs pa yis / /
dbul por 'gyur zhing rgyal po dang / /
chom rkun sogs kyis nor zad byed / /
'dod pas log par g.yem rnams kyis / /
chung ma gzhan la 'phyo bar 'gyur / /
brdzun du smra bas skur pa 'debs / /
phra mas grogs dang dbye bar 'gyur / /
tshig rtsub brjod pas mi snyan thos / /
ngag 'khyal gyis ni legs bshad kyang / /
mi len gzhan gyi bzhad gad rgyu / /
brnab sems kyis ni 'dod chags dag /
drag cing longs spyod zad par 'gyur / /
gnod sems kyis ni zhe sdang drag /
lus kyang ngan pa nyid yin no / /
gti mug drag cing lta ba ngan / /
log par lta ba'i 'bras bur grags / /
'di ni rgyu mthun 'bras bu'o / /
bsad pas phyi rol dngos po rnams / /
'bras bu bcud chung la sogs pa / /
ma byin blangs pas thog 'bab cing / /
rdul gyis rab tu gang ba nyid / /
'dod pas log par g.yem pa yis / /
phyogs kun rdul gyis khyab pa nyid / /
brdzun du smra bas thams cad du / /
dngos po thams cad dri mi zhim / /
phra ma'i tshig gi 'bras bu ni / /
shin tu mtho dang dma' ba nyid / /
tshig rtsub smras pa las byung ba / /
sa ni chu med tsha sgo can / /
ngag 'khyal smras pa las byung ba / /
dus tshigs rnams ni log par 'byung / /
brnab sems kyis ni 'bras bu phra / /
gnod sems kyis ni 'bras bu rtsub / /
'bras med pa'am 'bras bu chung / /
log par lta ba las byung ba'i / /
lhan skyes kha na ma tho ba / /
'bras bcas gsungs pa de smad pa'o / /
'di ni bdag po'i 'bras bu'o / /
'di ni rgyal ba'i lam la [(]'brug [,]'jug [)]pa las mi dge ba bcu brjod pa'i le'u ste dgu pa'o // //
bag med la dga' skye bo gang / /
'di ni thar pa'i snod ma yin / /
bag med dug gis brgyal ba ni / /
mya ngan 'das pa shin tu ring / /
dgra bo 'jigs pa cher byed pa / /
bag med dang mnyam 'ga' yang med / /
gang yang bag med dbang song ba / /
dmyal ba ru ni ltung bar 'gyur / /
bag med rab ldan mi dag ni / /
rtse zhing dogs med sdig pa spyod / /
de nas mi bzad dmyal bar ltung / /
rtag par bag yod mi rnams ni / /
bsod nams ye shes pha rol phyin / /
mchog tu zhi ba 'thob par 'gyur / /
de yi 'jigs pa thams cad zad / /
gang zhig mi bdag thob nas kyang / /
bag med pa la mi 'jug cing / /
de las gzhan du bzlog pa ni / /
de ni mkhas pa zhes su brjod / /
sngon du bde ba ltar rtogs nas / /
bag med pa la rjes su 'jug /
bag med las byung 'bras bu 'thob / /
phyi nas nges par de gdung 'gyur / /
dgra mang yid du mi 'ong dang / /
grags pa ngan zhing shin tu smod / /
tshogs pa'i nang du sma 'bab cing / /
bag med ldan pa sdug bsngal snod / /
kun du rtag par las kun la / /
bag med mchog tu nyes pa ste / /
gang yang nyin dang mtshan mo ru / /
de la dge ba rdzogs mi 'gyur / /
'jig rten 'jig rten 'das bde ba / /
cung zad gang yod bag med des / /
rlag par byed par dogs nas ni / /
de nas de ni spang bar bya / /
bag med 'khor ba'i rtsa ba ste / /
bag yod mchog tu 'gro ba'o / /
de bas bag med spangs pa de / /
kun du rtag par bde bar 'gyur / /
bag med brgya yis bcings pa ni / /
yul gyi rgya mtshos g.yengs pa nyid / /
srid pa'i sgrog gis bcings pa yi / /
lha rnams dpag tu med par rtse / /
skyes pa tsam gyis lha yi ni / /
bde ba skad cig rim pas 'dzad / /
bag med pa yis brgyal ba rnams / /
skad cig zad par mi shes so / /
rtag tu yul la rol pa rnams / /
yid ni bag med kyis g.yengs 'khrul / /
'dod pa'i bde bas chog shes med / /
de yis lha rnams sdug bsngal nyid / /
'dod pa'i rim gyis 'khrul pa yi / /
lha rnams bag med mun pas gtibs / /
'byor pa g.yo zhing srog kyang ni / /
mthar kyang 'jigs par mi shes so / /
thog mar grogs po gzhan du mthong / /
phyi nas dgra bo bzhin du 'gyur / /
lus can rnams kun bag med kyis / /
nya rnams lcags kyus brlag bzhin no / /
lha dang lha min mi rnams dang / /
klu rnams la ni khyad par du / /
kun du don med byed par mthong / /
bag med pas ni dgra bo mchog /
srid pa'i sdug bsngal gyis skrag cing / /
rang dang mdza' bo 'chi bsams te / /
sems can kun la brtse ba yis / /
bag med yang dag rab tu sel / /
'di ni rgyal ba'i lam la 'jug pa las bag med pa'i nyes dmigs brjod pa'i le'u ste bcu pa'o // //
'dod pa rnams la 'dod mi bya / /
'dod pa yis ni kun du bslus / /
'khor ba'i 'ching ba drag po ste / /
kun kyang dmyal ba'i rgyu rnams so / /
'di la chags dang 'dod pa gang / /
de yi sdug bsngal mtha' yas so / /
'dod pa'i sbrul gyis zin pa la / /
zhi ba'i rgyu ni gang yang med / /
chags pas bslus pa'i sems can rnams / /
zhe sdang yongs su 'bar ba ste / /
gti mug dbang du gyur pa yis / /
tshig rtsub po ni smra ba yin / /
gtum pa las byung gtum pa ste / /
gyur pa dang ni drag gtum nyid / /
'dod pa dug gi me 'dra ste / /
rab tu 'bad pas spang bar bya / /
so so'i skye bo dbang po ni / /
dbang po'i don la zhen byas te / /
'dod pa 'di ni byis pa yi / /
yid 'phrog byed cing dmyal bar ltung / /
'dod chags me ni bsreg bya yi / /
yul tsam gyis ni tshim mi 'gyur / /
de bzhin du ni dbang po yang / /
yul las zhen pa tshim pa med / /
rtsol bas me ni 'byung ba ste / /
ma 'phrad par ni 'byung mi 'gyur / /
mi rnams kyi ni 'dod pa'i me / /
phrad dam ma phrad kyang ni skye / /
me ni ring na 'tshig mi byed / /
'dod me ring yang bzod par dka' / /
dug ni zos pas 'chi ba ste / /
'dod chags dran pas yis kyang 'joms / /
kun rtog las byung shing la ni / /
'dod pa'i rlung gis sbar ba ni / /
gol la sogs zhen chags kyi / /
mar blugs me yis shin tu bsregs / /
'byung po rnams ni sun par byed / /
mes ni mchog tu sreg byed de / /
chags med shin tu rno yang na / /
mi rnams sun par mi byed do / /
da ltar byung ba'i 'dod pa ni / /
skyon dang bcas la khyad par du / /
mi rmongs bde bar gnas pa gang / /
de ni brtan pa zhes su brjod / /
rlung gis bskyod pa'i shugs rlabs kyis / /
shin tu g.yo ba'i chu zla dang / /
dbu ba lta bur snying med la / /
mkhas pa su zhig dga' bar 'gyur / /
kun rtog byung nas 'dod chags te / /
de nas zhe sdang rab tu skye / /
zhe sdang khong khros skye bo ni / /
de nas dmyal ba nyid du 'gro / /
de bas ri bo nyams dga' zhing / /
sna tshogs ljon shing yod pa ru / /
brten cing nges pas bsam gtan bya / /
'dod pa'i kun 'byung mdzad pa yin / /
nges par skyon rnams 'di kun gyi / /
dang po'i byed mkhan ma rig nyid / /
de phyir ma rig gzhom bya ste / /
de yi ngo bo rnams dpyad bya / /
'di ni rgyal ba'i lam la 'jug pa las 'dod pa'i nyes dmigs brjod pa'i le'u ste bcu gcig pa'o // //
'khor ba'i sdug bsngal thams cad kyi / /
'phel bar byed pa sred pa nyid / /
de phyir sdug bsngal zhi 'dod pas / /
de bas sred pa mkhas pas gzhom / /
dmyal ba'i me bas sred pa yi / /
me nyid shin tu bsran par dka' / /
lus ngag yid ni nges sred byed / /
dmyal ba'i me ni de lta min / /
khams gsum pa yi rjes 'jug cing / /
thog ma med pa'i las gsum ni / /
'bar med dus gsum du 'byung ba / /
sred med zhes bya gzhan yin no / /
mtho ris 'dod chags me yis bsreg /
dud 'gro zhe sdang gis bsreg ste / /
gti mug me yis ngan song bsreg /
sred me kun gyis sreg byed do / /
nga rgyal ser sna'i me dud ni / /
kun du rtog pa'i shing las byung / /
'dod pa'i me yis 'jig rten bsreg /
shing byung me yis de lta min / /
'dod pa'i sbrul gyis zin pa gang / /
de dag sos par 'gyur ba med / /
'dod pa bsten dang bsgoms pa yis / /
phyir zhing de nyid 'phel bar 'gyur / /
ji ltar me yis bsreg bya thob / /
'phel bar 'gyur ba de bzhin 'di / /
'dod pa'i me ni 'phel ba na / /
bzlog par nus pa ma yin no / /
'khor lo bzhi 'khrul 'jig rten ni / /
'dod pas yongs su bslus pa nyid / /
thog med zag med 'jig rten la / /
'dod pa lta bu'i dgra med do / /
'dod pas bskul ba'i mi rnams ni / /
rgya mtsho drag shul can du 'jug /
mtshon cha sbas pa'i g.yul ngo ni / /
zab mor rab tu 'jug pa'o / /
'dod pa yis ni sa skyong yang / /
phan tshun nges par gsod pa ste / /
spun dang spun ni lhan cig tu / /
pha dang bu yang phan tshun no / /
dug can mda' yis phog pa yi / /
ri dgas gang du rjes su rgyug /
der ni dug de nyid 'gro ste / /
de bzhin sred dug mi la'o / /
sdug bsngal can gyi yi dags rnams / /
yi dags [(]yongs [,]longs [)]spyod la rgyug ste / /
dmyal ba dmyal ba nyid du ni / /
da ni sred pas cher bskul ba'o / /
yun du lha yi bde ba ni / /
spyad pa'i lha rnams lha yul nas / /
sred pa'i zhags pas drangs nas ni / /
slar yang dmyal bar ltung ba'o / /
bla ma dkon mchog gsum dang ni / /
yon tan can dang btsun mo'i nor / /
gnyis skyes sogs dang sdug phongs kyi / /
nor ni 'dod can 'phrog par byed / /
skye 'gro kun ni brtse med pas / /
sdig pa thams cad byed pa yin / /
nor de bor nas 'gro ba ste / /
shi nas sdig dang lhan cig 'brang / /
de nas dmyal ba la sogs pa'i / /
mi bzad sdug bsngal de 'byung 'gyur / /
drag shul skyob pa med pa de / /
las de yis ni myong bar 'gyur / /
sred pa'i yul ni nges grol zhing / /
chags pa'i sol me rnam spangs pa / /
rdo dang rin chen mnyam pa ni / /
mya ngan 'das la bde bar 'gyur / /
blo ldan ye shes chu yis ni / /
'dod pa'i me ni 'bad de gzhom / /
'dod pa ma bkum pa la ni / /
mya ngan 'das pa shin tu ring / /
skad cig dga' ste shes par dka' / /
rnam par smin pa me dang mtshungs / /
mya ngan 'das pa'i bde 'dod pas / /
de phyir sred pa nges gzhom bya / /
sred pa'i zhags pas rnam grol zhing / /
chags dang zhe sdang spangs pa dang / /
sdig pa'i dri ma bral ba yi / /
mkhas pa rnams ni mya ngan bral / /
'di ni rgyal ba'i lam la 'jug pa las sred pa'i nyes dmigs brjod pa'i le'u ste bcu gnyis pa'o // //
bud med ngan song rtsa ba ste / /
thams cad du ni nor zad byed / /
bud med ngag nyan mi dag ni / /
tshogs pa ru ni bzhad gad rgyu / /
bud med rnams ni don med chags / /
g.yo dang ser sna che ba ste / /
'jig rten gnyis su rlag byed pa / /
skyes pa rnams la nye bar gnas / /
chags las skyes pa'i rnam 'gyur tshig /
'jam zhing myos byed rnam par lta / /
de yi snying ni gzhan du ste / /
yongs su brjod pa gzhan du'o / /
'jam zhing snum la reg bde yang / /
'dzin na rdo rje lta bu ste / /
phan byas bkur byas mi dran zhing / /
dri ma can gyi bsam pa'o / /
gos dang zas dang lus rgyan sogs / /
ster ba'i gzhon nu yid 'ong ba / /
rang gi bdag po bor nas ni / /
byes mi la ni 'gro bar byed / /
gang du 'gro ba'i grogs de la / /
bud med dga' bar byed pa ste / /
gnas pa'i skyes pa myur myur ba / /
'di ni spong bar byed pa yin / /
ji lta bung ba me tog gi /
bcud zad nas ni song ba ltar / /
de bzhin skyes pa nor zad nas / /
bud med kyis ni spong bar byed / /
ral gri'i snying ste rtsub cing g.yo / /
sdig pa'i mun pas bsgribs pa ste / /
bud med skyes pa brlag bya'i phyir / /
skyes te rgyu gzhan ci yang med / /
lha rnams la yang bud med kyi / /
'ching ba las dam gzhan med de / /
bud med 'ching bas nges bcings pa / /
phyi nas dmyal bar ltung ba'o / /
bud med kyis ni byis pa las / /
sgyu gsog khram ni mngon pa'am / /
bud med chags pa rmongs pa'i mi / /
rmongs pa'i phyir na mi rig go / /
blo gtad skyes pa slu brid kyi / /
'bad pa yis ni bcings nas kyang / /
longs spyod kyi ni bcud 'phrog ste / /
bur shing bzhin du 'jibs nas 'dor / /
skyes pa thabs kun 'chang bas ni / /
rnam pa kun gyis yongs bsrungs kyang / /
bud med dbang du bya bar ni / /
thams cad du ni mi nus so / /
yid 'ong tshig gis skyes pa rnams / /
ri dgas bzhin du rmongs byed cing / /
phyi nas rgud par gyur pa ni / /
mi gtsang thal ba bzhin du spong / /
phan byas mi dran bkur byas nas / /
de bzhin dbang phyug byams byas pa / /
khyod la rgud pa nyer gnas na / /
bud med kyis ni mi dran no / /
me tog rnying pa spangs nas ni / /
bung ba bzhin du rgyug pa ste / /
de bzhin khyo ni rgud pa la / /
mo la brtse dang ngo tsha med / /
snying dga' bar ni mi nges shing / /
nges pa med cing snying bzang dang / /
g.yo zhing byed pa yid du 'ong / /
nga rgyal can ni thams cad du / /
ji ltar dug 'dres sbrang bzhin spang / /
bud med phal cher sdig bsam can / /
srid pa'i bang mdzod 'ching ba rnams / /
mi mthun thams cad 'byung ba'i phyir / /
thar pa 'dod pas shin tu spang / /
'di ni rgyal ba'i lam la 'jug pa las bud med kyi nyes dmigs brjod pa'i le'u ste bcu gsum pa'o // //
gang ni skyon kun byed pa nyid / /
chang ni btung bar mi bya ste / /
de yis bag med kyang 'byung zhing / /
khyad par du ni yon tan 'joms / /
'dod chags zhe sdang gti mug rnams / /
cher ni shin tu 'bar byed pa'o / /
'jig rten bzhad gad le lo dang / /
ngag skyon kun dang nor zad byed / /
blo gtad med cing brdzun tshig dang / /
rnam 'khrul bya ba nyams pa nyid / /
blo ni g.yo zhing lus dbang med / /
nad dang blo ni rgud pa dang / /
ngo tsha med cing khrel med pa / /
rtsod cing pha rol kun smod dang / /
nges pa med pa'i bya ba nyid / /
de bzhin sdig pa spyod pa ste / /
'jig rten 'di dang pha rol du / /
mi bzad sdug bsngal cher byed pa'o / /
'di dag la sogs nyes 'byung bas / /
de bas chang ni rnam par spang / /
gang dang gang gis bslab pa'i gzhi / /
ji ltar thub pas bcas pa gang / /
rgya cher bcas pa de nyams na / /
de ni kha na ma tho ba'o / /
'di ni rgyal ba'i lam la 'jug pa las chang gi nyes dmigs brjod pa'i le'u ste bcu bzhi pa'o // //
mang du brjod pas ci zhig bya / /
nyon mongs nye ba'i nyon mongs nyid / /
nyes pa kun gyi rten 'di rnams / /
rab tu 'bad pas gzhom par bya / /
nyon mongs nye ba'i nyon mongs 'byung / /
'du byed rnams las dge sogs dang / /
de las 'khor ba'i phung po 'di / /
mtshan nyid sdug bsngal rab tu skye / /
bag la nyal drug rtsa ba ste / /
'dod chags khong khro nga rgyal lta / /
ma rig the tshom nyon mongs te / /
'di la 'dod chags rnam pa gnyis / /
'dod pa'i khams kyi 'dod chags te / /
'dod pa'i 'dod chags zhes su brjod / /
gzugs dang gzugs med gyur pa ni / /
srid pa'i chags pa'o lta bu ni / /
bdag dang bdag gi rtag chad dang / /
med dang dman la mchog lta dang / /
rgyu min lam min de lta ba / /
de rnams lta ba lnga yin no / /
nyon mongs bcu ni khams gsum du / /
dgu bcu rtsa brgyad du phye ba / /
'di dag 'phags pa'i bden bzhi ni / /
mthong dang bsgom lam rnams kyis spong / /
'di rnams rgya cher spros nas ni / /
mthong lam skabs su mngon par brjod / /
'di ni mi mthun phyogs kyi ni / /
gnas skabs tsam du brjod pa yin / /
'di ni rgyal ba'i lam la 'jug pa las bag la nyal ba'i nyes dmigs brjod pa'i le'u ste bco lnga pa'o // //
khro dang khon 'dzin g.yo phrag dog /
'chab dang 'tshig dang ser sna dang / /
sgyu dang rmugs dang nyes rtsom dang / /
ngo tsha med dang khrel med dang / /
thob 'jal dang ni tshul 'chos dang / /
kha gsag rnyed pas rnyed 'dod dang / /
gzhogs slong zhes bya 'di dag ni / /
log par 'tsho ba lnga rnams so / /
skyon zlos rgyags dang snungs med dang / /
zhen dang yongs su zhen nyid dang / /
yid la mi byed mi bzod dang / /
chags dang mi rigs chags pa dang / /
snyom pa dang ni chos min chags / /
zhum dang zas mi 'dod pa dang / /
thob 'dod dang ni 'dod 'dun dang / /
gnod sems dang ni rgod 'gyod dang / /
rmugs dang gnyid dang sdig 'dod dang / /
le lo dang ni 'dod chen dang / /
bka' blo mi bde tshul med dang / /
skye bo ngan mtshungs mi dga' dang / /
rtog pa'i skye ba bzhi dang ni / /
nga rgyal dbye ba bdun du shes / /
the tshom rnams ni nye nyon mongs / /
dri ma 'di rnams spang bya'o / /
nye ba'i nyon mongs pa mdor bstan pa'o / /
khro ba sems rab 'khrugs pa ste / /
'khon 'dzin de dang rab 'brel nyid / /
sems kyi gya gyu g.yo yin te / /
gzhan skyid mi bzod phrag dog go / /
rang skyon sgrib pa 'chab pa'o / /
'tshig pa sdig pa zhen pa nyid / /
ser sna rab tu mi gtong ba'o / /
sgyu ni pha rol slu ba'o / /
non pa spobs pa nyams gyur pa'o / /
nyes rtsom khros pas non pa'o / /
ngo tsha med dang khrel med pa / /
rang dang gzhan la mi 'dzem pa'o / /
thob kyis 'jal ba rnyed pa'i phyir / /
mngon sum gzhan la smod byed pa'o / /
tshul 'chos rnyed dang bkur sti'i phyir / /
dbang po sdom par byed pa ste / /
kha gsag rnyed dang bkur sti'i phyir / /
tshig 'jam sngar ni smra ba'o / /
rnyed pas rnyed pa rnams 'dod pa / /
sngar thob pa la bsngags byed pa'o / /
gzhan gyi rdzas la mngon zhen pas / /
gzhan gyi rdzas la bsngags byed pa / /
gzhogs slong nyid de lnga 'di dag /
log pas 'tsho bar 'dod pa'o / /
skyon zlos gzhan khros sems la ni / /
gsos 'debs pa la brjod pa'o / /
rgyags pa dregs pa'o snungs med ni / /
sems ni rtog par gyur pa'o / /
zhen pa kun nas dkris pa chung / /
'dod pa'i 'dod chags las byung ba'o / /
yongs su zhen pa 'dod pa la / /
kun nas dkris pa che ba'o / /
yid la mi byed don rnams la / /
sems kyi sor rtog med pa'o / /
mi bzod gnod pa byed pa dang / /
sdug bsngal dag kyang mi bzod pa'o / /
chags pa rang gi rdzas la ni / /
chags pa'i 'dod chags ldan pa'i yid / /
gzhan gyi rdzas la zhen pa ni / /
ma rigs chags pa zhes bya'o / /
snyom pa rtsom pa med pa'i lus / /
sgyid lug don gyi le lo'o / /
spang bya bud med la chags pa / /
chos la chags pa zhes 'dod do / /
rang gi yon tan bskyed nas kyang / /
sems dman zhum pa yi chad pa'o / /
zas mi 'dod pa bza' drags pas / /
lus mi bde ba yin par brjod / /
thob 'dod bdag nyid ci nas kyang / /
yon tan yang dag ldan zhes brjod / /
'dod 'dun yon tan lnga rnams la / /
'dod pa don du gnyer ba yin / /
gnod sems brlag par smon pa yis / /
gzhan la gnod par sems pa'o / /
lus sems rab tu ma zhi nyid / /
rgod par yang dag rab tu brjod / /
'gyod pa ngan byas phyi nas ni / /
yang dag rab tu gdung 'gyur ba'o / /
rmugs pa lus sems lci ba yis / /
las la sbyor bar mi nus nyid / /
gnyid ni rnam shes dbang po la / /
'dus pa gnyid ces brjod pa'o / /
sdig 'dod yon tan med bzhin du / /
yon tan ldan par tshul 'chos pa'o / /
le lo las la sun skyo bas / /
lus sems bying ba nyid yin no / /
'dod chen rab tu brkam pa ste / /
dpal ldan chog shes las 'da' ba'o / /
bka' blo mi bde gang gsungs pa / /
chos la smod pa'i tshig yin no / /
tshul med slob dpon bla ma yi / /
bya ba rnams la mi gus pa'o / /
bla mar gus pa nyams pa nyid / /
'di ni skye na mtshungs pa'o / /
sems ni 'dod sogs la zhen pas / /
brtan nyams pa ni mi dga' ba'o / /
nye du dang 'brel rtog pa ni / /
nye du la byams 'du shes so / /
de bzhin yul sred de don du / /
de yi yon tan brjod pa'o / /
de bzhin mi 'chir rtog pa gang / /
'chi ba'i 'jigs pas mi dogs pa'o / /
rjes rnams rig dang ldan rtog ni / /
bdag nyid ci nas gzhan dag gis / /
yon tan bdog pa'i rnam pa yis / /
bla mar byed par 'gyur snyam pa'o / /
gzhan rjes chags dang ldan pa yi / /
rnam rtog gang yin gzhan dag la / /
chags dang gnod sems dregs pa yis / /
phan dang mi phan rnams sems pa'o / /
kun du brtags pa'i khyad par gyis / /
gang gis ci nas yid kyi ni / /
rnam shes 'jug pa nga rgyal lo / /
'di ni thun mong nyid yin no / /
dman pas dman pa nga rgyal te / /
rang las dman las dman snyam pa / /
nga rgyal nyid du nges pa'o / /
dman pa nyid dang bdag nyid ni / /
mnyam snyam pa yang nga rgyal te / /
dman pa las bdag lhag snyam pa'i / /
blo de yang ni nga rgyal nyid / /
mnyam dang bdag nyid mnyam snyam pa / /
mnyam pa yi ni nga rgyal lo / /
khyad 'phags pa dang bdag mnyam par / /
rlom pa lhag pa'i nga rgyal lo / /
khyad 'phags las bdag khyad 'phags blo / /
nga rgyal las kyang nga rgyal lo / /
gar yang bdag ni dgos med ces / /
dman pa'i nga rgyal nyid yin no / /
ngo bo nyid stong nyer len gyi / /
phung po lnga la bdag blo gang / /
nga'o snyam du rlom pa ni / /
de ni nga'o snyam par bshad / /
bsam gtan dang ni de 'bras bu / /
ma thob pa yang bdag gis ni / /
thob pa nyid du rtog pa de / /
mngon pa'i nga rgyal zhes su brjod / /
log pa'i lam la sems chags pas / /
mi 'dod 'bras bu gang zhig la / /
bden pa'i las kyi dngos por rtogs / /
de ni log pa'i nga rgyal brjod / /
tha dad 'du shes 'du shes gang / /
chags sdang mun gyis bsgribs pa'o / /
bden dang dkon mchog gsum sogs la / /
blo rnams gnyis ni the tshom mo / /
'di dag nye ba'i nyon mongs te / /
lnga bcu rtsa bdun rab tu brjod / /
phran tshegs gzhir ni drangs pa rnams / /
thar pa 'dod pas spang bar bya / /
'di ni rgyal ba'i lam la 'jug pa las nye ba'i nyon mongs pa'i nyes dmigs brjod pa'i le'u ste bcu drug pa'o // //
'di dag chos kyi bdag med pa / /
rtogs pas bag chags bcas pa rnams / /
rab tu spang ngo yang na ni / /
rten cing 'brel par 'byung ba rnams / /
yang dag par ni mthong bas so / /
yang na 'phags pa'i bden pa bzhi / /
yang dag mthong zhing phung po sogs / /
stong pa nyid du goms pa dang / /
'gro ba'i don la bsgom pas spong / /
phung po 'di spangs gzhan du ni / /
nying mtshams sbyor bar byed pa gang / /
phung po rnams las gzhan pa'i bdag /
srid pa'i lam du 'gro ba med / /
byed pa po dang las rnams dang / /
de 'bras spyod dang rtag pa la / /
de ni byed po za ba'o / /
bya ba'i nus pa bral ba nyid / /
phung po bdag min bdag la ni / /
phung po mi ldan bdag gi ni / /
phung po ma yin bdag kyang ni / /
phung po la ni gnas ma yin / /
gzhan gyis yongs su brtags pa nyid / /
brtags phyir bdag tu rigs ma yin / /
phung po bdag la 'brel med do / /
de dag rnam par 'gal bas so / /
sngon dang phyi ma gcig pa'i gzugs / /
mi rtag dang 'brel ga la srid / /
'on te 'brel na rtag pa yang / /
mi rtag bdag nyid du ni 'gyur / /
mi rtag pa yang rtag nyid du / /
rtag tu 'brel pa nyid du 'gyur / /
de ltar dpal ldan 'phags pa ni / /
klu sgrub zhabs kyis gsungs pa ste / /
mu stegs can gyis gang brtags pa'i / /
bdag de rigs pas rnam dpyad na / /
phung po kun gyi nang rnams ni / /
gang zhig nas kyang rnyed min te / /
phung po rnams yod de rtag min / /
de yang bdag gi ngo bo min / /
gang yang rtag dang mi rtag dag /
rten dang brten pa'i ngo bor med / /
phung po tsam zhig bdag tu ni / /
'dod pa nyid ni mi 'gegs te / /
de nyid sbom dang dgar la sogs / /
da rung rlom pas 'phel ba nyid / /
de yang sgyu ma ltar brjod de / /
gang phyir rnam dpyad spyod yul min / /
rnam par spyod pa rgya che'i phyir / /
'dir ni bdag gis ma spros te / /
de yi don ni rtog ge dang / /
dbu ma'i bstan bcos dag na yod / /
chos dang gang zag dbye ba yis / /
bdag med rnam pa gnyis su 'dod / /
dbu ma la ni 'jug pa ru / /
zla grags zhabs kyis gsungs pa ni / /
bdag med 'di ni 'gro ba rnam grol phyir / /
chos dang gang zag dbye bas rnam gnyis gsungs / /
de nyid rnam mang phye ste slar yang ni / /
de ltar gdul bya rnams la ston pas gsungs / /
spros dang bcas nas stong pa nyid / /
bcu drug bshad de mdor bsdus nas / /
slar yang bzhi ru bshad pa ste / /
de dag theg pa chen por 'dod / /
gang phyir de yi rang bzhin te / /
yin phyir mig ni mig gis stong / /
de bzhin rna ba sna dang lce / /
lus dang yid kyang brjod par bya / /
ther zug gnas min 'jig min nyid / /
nye bar bzung ba'i ngo bo nyid / /
mig sogs drug po gang yin pa / /
nang stong nyid du de 'dod do / /
gang phyir de yi rang bzhin de / /
yin phyir gzugs ni gzugs kyis stong / /
de bzhin sgra ro dri dang chos / /
reg bya'i bar du'ang shes par bya / /
gzugs la sogs pa dngos med pa / /
phyi rol stong pa nyid du 'dod / /
gnyi ga'i ngo bo stong pa ni / /
phyi nang stong pa nyid yin no / /
chos rnams rang bzhin stong pa nyid / /
mkhas pas stong pa nyid ces brjod / /
stong nyid de yang stong pa ni / /
stong pa nyid kyi ngo bor 'dod / /
stong nyid stong pa nyid brjod pa / /
stong nyid stong pa nyid 'dod de / /
stong nyid dngos po'i blo can gyi / /
'dzin pa bzlog phyir gsungs pa yin / /
sems can snod kyi 'jig rten ni / /
ma lus pa la khyab byed phyir / /
tshad med dpe med mu mtha' ni / /
med phyir phyogs rnams chen po nyid / /
phyogs rnams bcu nyid 'di dag kyang / /
phyogs kyi stong pa nyid de ni / /
chen po stong pa nyid du gsungs / /
chen por 'dzin pa bzlog phyir ro / /
de ni dgos pa mchog yin phyir / /
don dam mya ngan 'das pa yin / /
de ni de yis stong nyid gang / /
de ni don dam stong nyid de / /
myang 'das dngos blo can rnams kyi / /
dngos por 'dzin pa bzlog pa'i phyir / /
don dam pa yi stong pa nyid / /
don dam mkhyen pas gsungs pa yin / /
rkyen las byung phyir khams gsum po / /
'dus byas yin par nges par brjod / /
de ni de yis stong nyid gang / /
de ni 'dus byas stong nyid gsungs / /
gang la skye gnas mi rtag nyid / /
de dag med pa 'dus ma byas / /
de ni de yis stong nyid gang / /
'dus ma byas stong nyid du gsungs / /
gang la mtha' ni yod min pa / /
de ni mtha' las 'das par brjod / /
de ni de nyid kyis stong nyid / /
mtha' las 'das pa stong nyid brjod / /
thog ma dang po tha ma mtha' / /
de dag med pas 'khor ba ni / /
thog ma tha ma med par brjod / /
'gro 'ong bral phyir rmi lam lta'i / /
srid 'di de yis dben nyid gang / /
de ni thog ma dang tha ma / /
med pa stong pa nyid do zhes / /
bstan bcos las ni nges par brjod / /
dor ba zhes bya bkram pa de / /
btang ba la ni nges par brjod / /
de spangs dor ba med pa ste / /
'ga' yang btang med gang de ni / /
dor ba med pa de nyid kyis / /
de nyid stong pa nyid gang yin / /
de phyir de la dor ba med / /
stong pa nyid ces nges par brjod / /
slob ma rang sangs rgyas rnams dang / /
byang sems de bzhin gshegs rnams kyis / /
'dus byas sogs kyi ngo bo nyid / /
gang phyir ma byas de phyir ni / /
'dus byas sogs kyi ngo bo nyid / /
rang bzhin du ni brjod pa ste / /
de nyid kyis de stong nyid gang / /
de ni rang bzhin stong pa nyid / /
bco brgyad khams dang reg pa drug /
de las skyes pa'i tshor ba drug /
gzugs can gzugs can min pa'i chos / /
de bzhin 'dus byas 'dus ma byas / /
gang yin de dag des dben phyir / /
chos rnams thams cad stong pa nyid / /
gzugs la sogs pa dngos med gang / /
de ni rang mtshan stong pa nyid / /
gzugs ni gzugs rung mtshan nyid de / /
tshor ba myong ba'i mtshan nyid can / /
'du shes mtshan mar 'dzin pa ste / /
'du byed mngon par 'du byed pa / /
yul rnams so sor rig pa ni / /
rnam shes rang gi mtshan nyid do / /
phung po'i mtshan nyid sdug bsngal te / /
khams kyi mtshan nyid sbrul gdug 'dod / /
skye ba'i sgor gyur skye mched de / /
sangs rgyas rnams kyis skye mched gsungs / /
rten cing 'brel 'byung gang yin pa / /
rkyen tshogs pa yi mtshan nyid can / /
gtong ba sbyin pa'i pha rol phyin / /
tshul khrims gdung ba med mtshan nyid / /
bzod pa khro med mtshan nyid de / /
brtson 'grus kha na ma tho med / /
bsam gtan sdud pa'i mtshan nyid can / /
shes rab ma chags mtshan nyid can / /
pha rol phyin pa drug rnams kyi / /
mtshan nyid 'di ni bstan pa yin / /
bsam gtan rnams dang tshad med rnams / /
gzhan yang gang dag gzugs med pa / /
'di dag mi 'khrugs mtshan nyid du / /
yang dag mkhyen pas gsungs pa yin / /
sum cu rtsa bdun byang chub phyogs / /
nges par 'byung byed rang mtshan nyid / /
stong pa nyid gang dben pa'i phyir / /
de yi mtshan nyid dmigs med nyid / /
zhi phyir mtshan ma med pa ste / /
gsum pa'i nyid mtshan sdug bsngal dang / /
rmongs med rnam par thar pa yi / /
mtshan nyid rnam par grol ba'o / /
shin tu rnam par nges pa yi / /
ngo bor stobs rnams kyang brjod do / /
skyob pa mi 'jigs pa rnams ni / /
shin tu brtan pa'i ngo bo'o / /
so so yang dag rig rnams ni / /
spobs sogs tshad med mtshan nyid can / /
'gro la phan pa nyer sgrub pa / /
byams pa chen po nges par brjod / /
sdug bsngal can rnams yongs skyob pa / /
snying rje chen po'o dga' ba ni / /
rab dga'i mtshan nyid btang snyoms ni / /
ma 'dres mtshan nyid can zhes bya / /
sangs rgyas chos ni ma 'dres pa / /
bcu dang brgyad du gang 'dod rnams / /
gang phyir ston pa des mi 'phrogs / /
de phyir mi 'phrogs mtshan nyid can / /
rnam kun mkhyen nyid ye shes ni / /
mngon sum mtshan nyid can du 'dod / /
gzhan ni phyogs gcig pa yin phyir / /
mngon sum zhes byar mi 'dod do / /
'dus byas mtshan nyid gang yin dang / /
'dus ma byas kyi mtshan nyid gang / /
de de kho nas stong pa nyid / /
de ni rang mtshan stong pa nyid / /
da ltar 'di ni mi gnas shing / /
'das dang ma 'ongs yod ma yin / /
gang du de dag mi dmigs pa / /
de ni mi dmigs pa zhes brjod / /
mi dmigs pa de rang ngo bo / /
de yis dben pa nyid gang de / /
ther zug gnas min 'jig min pas / /
mi dmigs zhes bya'i stong nyid do / /
sbyor ba las byung gzugs rnams med / /
dngos po'i rgyan las byung ba'i phyir / /
rkyen las byung rnams de nyid kyis / /
stong pa dngos po stong pa nyid / /
dngos po'i sgra yis brjod pa ni / /
mdor bsdus phung po lnga rnams te / /
de rnams de yis stong nyid gang / /
de dngos stong pa nyid du bshad / /
mdor bsdus na ni dngos med par / /
'dus ma byas chos rnams la brjod / /
de ni dngos med de stong nyid / /
dngos po med pa stong pa nyid / /
rang bzhin ngo bo nyid med ni / /
ngo bo nyid brjod stong nyid de / /
'di ltar rang bzhin ma byas pas / /
ngo bo nyid ces bstan pa yin / /
sangs rgyas rnams ni byung yang rung / /
ma byung yang ni dngos po nyid / /
dngos po kun gyis stong pa nyid / /
gzhan gyi dngos por rab tu bsgrags / /
yang dag mtha' dang de bzhin nyid / /
gang de gzhan dngos stong pa nyid / /
shes rab pha rol phyin tshul las / /
de dag dge ni rab tu bsgrags / /
'di ni rgyal ba'i lam la 'jug pa las bdag med pa brjod pa'i le'u ste bcu bdun pa'o // //
thog ma med dang nyon mongs kyis / /
'dus byas phung po mtshan nyid de / /
thog ma med pa'i srid 'khor lor / /
rgyun du yongs su 'khor ba ste / /
dpal ldan dbyig gnyen zhabs kyis ni / /
chos mngon mdzod du gsungs pa ni / /
bdag med phung po tsam nyid de / /
nyon mongs las kyis mngon 'dus byas / /
srid pa bar ma'i rgyun gyis ni / /
mar me bzhin du mngal du 'gro / /
ji ltar 'phangs bzhin rim gyis rgyun / /
skyes nas las dang nyon mongs kyis / /
'jig rten pha rol dag tu 'gro / /
srid pa'i 'khor lo thog ma med / /
de ni rten cing 'brel 'byung ba'i / /
yan lag bcu gnyis cha gsum mo / /
sngon dang phyi mar gnyis gnyis dang / /
bar du brgyad yongs rdzogs ldan la / /
sngon skabs nyon mongs ma rig pa / /
'du byed dag ni sngon las kyi / /
rnam shes mtshams sbyor phung po yin / /
ming dang gzugs ni de phan chad / /
skye mched drug dod tshun chad do / /
de ni gsum dus tshun chad do / /
reg pa bde sdug la sogs kyi / /
rgyu shes nus pa tshun chad do / /
tshor 'khrig tshun chad sred pa ni / /
longs spyod 'khrig pa'i chags can gyi / /
nye bar len pa longs spyod rnams / /
thob par bya phyir yongs rgyug pa'i / /
de srid 'bras bu 'byung 'gyur ba'i / /
las byed gang yin de srid pa / /
nying mtshams sbyor ba skye ba yin / /
tshor ba'i bar ni rga shi yin / /
'di ni gnas skabs bar 'dod la / /
gtso bo'i phyir ni yan lag bsgrags / /
sngon dang phyi mtha'i bar dag la / /
rmongs pa rnam par bzlog phyir ro / /
nyon mongs gsum po las gnyis so / /
bzhi bdun de bzhin 'bras bu yin / /
gnyis kyis rgyu 'bras mdor bsdus pa / /
bar ma'i rjes su dpag pa las / /
nyon mongs pa las nyon mongs dang / /
bya ba nyid do de las bzhi / /
de las bzhi dang nyon mongs skye / /
'di ni srid pa'i yan lag lugs / /
'di ni rgyal ba'i lam la 'jug pa las rten 'brel gyi 'khor lo brjod pa'i le'u ste bco brgyad pa'o // //
'phags pa'i bden pa bzhi rnams te / /
sdug bsngal kun 'byung de bzhin du / /
sdug bsngal 'di yi 'gog pa dang / /
sdug bsngal 'gog par 'gro ba'i lam / /
bden pa 'di rnams so sor yang / /
rnam pa bzhir ni nges pa ste / /
thar pa 'dod pas 'bad pa yis / /
'chad par 'gyur ba bsgom par bya / /
sdug bsngal gyi ni bden pa yang / /
mi rtag sdug bsngal stong bdag med / /
rgyu ni rgyu dang kun 'byung dang / /
rab tu skye ba de bzhin rkyen / /
'gog pa'i 'gog dang zhi ba dang / /
gya nom pa dang nges 'byung ba'o / /
lam gyi lam dang rigs pa dang / /
sgrub dang nges par 'byin pa'o / /
de ltar nyon mongs spang bya'i phyir / /
'phags pa'i bden bzhi bsgom par bya / /
rgyu dang rkyen gyis bskyed pa'i phyir / /
mi rtag skye dang 'jig pa nyid / /
sdug bsngal rjes su mi mthun phyir / /
zag pa dang bcas dngos po ni / /
bdag med deng mi ldan pa'o / /
brtags pa'i chos ni stong pa'o / /
rnam pa bzhi po 'di dag ni / /
thar pa 'dod pas rtag shes bya / /
sdug bsngal 'khor ba'i phung po rnams / /
dga' ba'i bag chags yang dag 'byung / /
dga' la chags dang yang dag ldan / /
sred dang srid pa'i byed pa po / /
rtag tu bden pa'i lam bsgoms pas / /
'di ni 'bad pas gzhom par bya / /
rgyu de sa bon chos yin phyir / /
nad dang sdug bsngal gzhi nyid do / /
sdug bsngal yang dag skye de'i phyir / /
sdug bsngal kun 'byung nyid shes bya / /
glo bur myong ba'i sdug bsngal la / /
'bras bu zhes ni mngon par brjod / /
rab tu skye ba 'brel sbyor nyid / /
de ni sdug bsngal zug rngu'i rgyur / /
mngon par brjod bya don gyis ni / /
rkyen ni chu bo 'ching ba nyid / /
'phel ba'i rgyu ni nyon mongs rnams / /
bral ba'i sbyor ba 'gog pa'o / /
sdug bsngal phung po dang bral bas / /
zhi ba zhes su mngon par brjod / /
nyon mongs sdug bsngal bral ba dang / /
dge dang bde ba gya nom pa / /
nges par 'byung ba bdag med de / /
phan dang bde ba rjes su 'phel / /
yang na ma rig 'gog pas na / /
'gog pa yi ni bdag nyid do / /
zhi ba sdug bsngal yang dag zad / /
gya nom bde ba 'ba' zhig go / /
nges par 'byung ba stong nyid sogs / /
rnam thar bde ba'i mtshan nyid do / /
bdag dang bdag gi bas stong phyir / /
ngo bo nyid kyis stong pa'o / /
'dus byas kun gyi rgyu rnams ni / /
rnam par zhi ba mtshan ma med / /
smon pa med pa khams gsum ni / /
kun du smon pa zad pa'o / /
las rnams mngon par 'dus byas te / /
dngos med mngon par 'dus ma byas / /
yang na 'khor ba'i phung po rnams / /
rgyu ni zad pa 'gog pa ste / /
zhi ba chags sogs nyon mongs pa / /
mi bzad me dpung zhi ba nyid / /
gnod pa kun las nges grol zhing / /
bde ba mi zad gya nom pa'o / /
mi mthun phyogs kun nges grol ba / /
nges par 'byung bar rab tu grags / /
'di yis rgyal ba'i sras rnams ni / /
de nyid don tshol byed phyir lam / /
rigs pa yang ni mi rigs pa'i / /
nyon mongs rnams kyi gnyen po ni / /
thob par byed pa sgrub pa ste / /
lam ni rnam par bsgoms pa yis / /
rtag par phyin ci log zad byed / /
chags thogs med pa'i theg pa gang / /
nges 'byung yin te der 'byung ba / /
nges par 'byin pa zhes brjod de / /
srid las shin tu 'byung phyir ro / /
yang na 'gro ba'i don gyis lam / /
rigs pa sbyor bas rigs pa'o / /
yang dag par ni thob byed pa'i / /
don gyis sgrub par rab tu brjod / /
'khor ba las ni yang dag par / /
'byung bas nges par 'byin pa'o / /
'di rnams bshad pa gzhan yang ni / /
rnam par gzhag pa yod mod kyi / /
gzhung bsdus pa yi phyir na 'dir / /
ma sbyar bzod pa nyid du rigs / /
'phags pa'i bden pa bzhi po ni / /
kun du de ltar rtag bsgom bya / /
'di ni nyan thos rang rgyal gyi / /
byang chub lam gyi rjes 'brang ste / /
gzhan du srid mtsho'i sdug bsngal las / /
sus kyang pha rol bgrod pa med / /
'di ltar 'phags pa'i bden pa bzhi / /
ngo bo nyid med dmigs pa nyid / /
chags pa thams cad rnam spangs pa / /
byang chub sems dpas bsgom par bya / /
'phags pa'i bden bzhi'i rnam pa ni / /
rang gi rang gzhan bral ba nyid / /
ji lta bar ni gsungs pa rnams / /
rgyal ba'i sras kyis bsgom par bya / /
'di ni rgyal ba'i lam la 'jug pa las 'phags pa'i bden pa bzhi brjod pa'i le'u ste bcu dgu pa'o // //
'on kyang mi mthun phyogs dang ni / /
gnyen po'i chos rnams nges pa ni / /
dam chos mnyan las gzhan du min / /
de bas dam chos mnyan par brjod / /
nyes pa thams cad spang phyir dang / /
kun mkhyen go 'phang thob byed pa'i / /
rgyu ni dam chos nyid yin te / /
de bas 'bad pas 'di mnyan bya / /
dam chos 'bad pas mnyan byas nas / /
yang dag bsam zhing yongs su bsgom / /
sdug bsngal thams cad rnam grol ba / /
kun gyi bdag po rgyal bar 'gyur / /
shin tu gya nom gos dang ni / /
bza' ba dang ni stan dag dang / /
bzhon pa'am ni mal cha yis / /
rang gi lus ni bskyed mi bya / /
byas pa mi gzo sran mi thub / /
sdug bsngal kun gyi 'byung gnas te / /
lus ni dgra ste de don du / /
mkhas pa su zhig sdig pa byed / /
nad kun gyi rten gnod pa can / /
mi gtsang mtha' dag 'dus pa ste / /
shin tu dri nga'i bdag nyid can / /
rang dbang med pas 'jig pa'i rgyu / /
glog dang mgal me'i 'khor lo bzhin / /
'dod pas tshim med shes byas nas / /
mkhas pas 'di yi bsnyen bkur spang / /
de yang 'tsho ba tsam byin nas / /
'di yi yongs su bskyang bar bya / /
rang gzhan bsod nams sogs la sogs / /
bsgrub phyir legs par 'tsho bar bya / /
dam chos 'dzin lus don med du / /
sdug bsngal nyid du mi bya ste / /
lus la brten nas srid pa yi / /
rgya mtsho las ni brgal bar bya'o / /
ji srid 'chi ba ma byung zhing / /
blo ni rtogs par ma gyur pa / /
de srid blo ldan 'bad pa yis / /
yid ni chos la dga' bar gyis / /
'tsho ba thams cad brlag phyir dang / /
bde ba thams cad zad bya dang / /
sdug pa kun dang bral bya'i phyir / /
'chi ba mngon par 'ong bar 'gyur / /
mchog tu mi bzad 'chi ba ni / /
thob nas shin tu bzlog dka' ste / /
de tshe chos las gzhan skyabs med / /
de bas chos la dga' bar bya / /
shi nas ngan song las skyob la / /
chos las mchog ni gang yang med / /
sdug pa'i bu dang chung ma sogs / /
'brel pa yang ni shin tu ring / /
gang yang bdag dang bdag gis 'brel / /
sngon dang phyi mar gang dang ni / /
gang la yang med par bgyi yang / /
tha snyad phyir na mi rigs pa / /
de yang rang gis byas pa'i las / /
dge ba'am yang na mi dge ba / /
bde dang sdug bsngal nyer spyod phyir / /
'khor dang mdza' dang mi mdza' med / /
de phyir bu dang chung ma sogs / /
shin tu zhen pa spang bar bya / /
sdang la slar yang zhe sdang spang / /
dben par chos ni bklag par bya / /
gal te 'khor ba'i sdug bsngal mtshos / /
'jig pa mi bzad yod na ni / /
chos kyi blo ni bya ba ste / /
'di ltar bde ba thob par 'gyur / /
gang nyid skyes pa'i skye 'gro ni / /
de nyid 'chi bar nges pa ste / /
ji ltar nyin mo'i mtha' ru ni / /
mtshan mo cis kyang 'byung ba bzhin / /
ji srid 'chi ba ma byung ba / /
de srid nyid du rab 'bad nas / /
bsam pa thams cad yongs spangs te / /
chos bsam pa nyid mchog tu brjod / /
sems ni kun du dam chos la / /
mkhas pas zhen pa nyid du bya / /
gzugs la sogs pa'i yul tshogs las / /
'bad pas rab tu bzlog par bya / /
sems ni kun du rtag par ni / /
rang dag byas te blo can gyis / /
sems kyi dbang du 'gro mi bya / /
sems kyi dbang gyur dmyal bar ltung / /
bzlog par dka' zhing 'khrul pa dang / /
g.yo zhing dri ma can nyid gang / /
dam chos 'dzin pas g.yo med cing / /
dri ma med par byas pa ste / /
bag chags kun dang bdud dang ni / /
mtha' dag dgra ni pham byed cing / /
mya ngan 'das pa'i grong gi lam / /
skyes bu dam pas sbyong ba nyid / /
sems kyi dbang gis las 'byung ste / /
las kyi dbang gis 'bras bu 'byung / /
sems kyi las las yang dag 'byung / /
'khor ba zhes ni yongs su brjod / /
sdig dang bsod nams las dang ni / /
de yi 'bras bu sems kyis byas / /
bde dang sdug bsngal gang cung zad / /
sems las gzhan pa'i byed po med / /
bya ba thams cad sems dbang ste / /
'bras bu'ang sems kyi dbang du shes / /
ji ltar sems ni sna tshogs pa / /
de bzhin 'bras bu yang ni shes / /
ji ltar ri mo mkhan gcig gis / /
ri mo sna tshogs 'dri byed pa / /
de bzhin sems ni gcig gis kyang / /
sna tshogs srid pa'i las byed do / /
sems kyi sprul pa las yin te / /
las kyi sprul pa 'gro ba'o / /
las kyi sprul pa bsdus pas ni / /
sa gnyis po ni bsdus par 'gyur / /
ji ltar sems ni sna tshogs pa / /
de las 'bras bu sna tshogs shes / /
'gro ba gsum po 'di dag kun / /
sems kyis bris pa nyid du dgongs / /
thog med ma rig pas bcings pa'i / /
sems ni 'khor bar brjod pa ste / /
de nyid 'ba' zhig dag pa ni / /
mya ngan 'das 'chi med zhi ba'o / /
sems dang sems de'i sprul pa yis / /
bskyed pa yi ni khams gsum pa / /
sgyu ma lta bur rnam shes pa'i / /
blo dang ldan pa'i don dam nyid / /
des na de bzhin gshegs pa yi / /
yang dag dam chos mnyan la 'bad / /
kun rtog thams cad bsdus nas ni / /
blo ldan gyis ni chos don bsgoms / /
'di ltar dam chos kun la ni / /
rtag par brdzun ni mi mthun nyid / /
srid sdug bsngal gyis 'jigs 'di la / /
blo dang ldan pas de dag spang / /
bde dang mi ldan mi rnams ni / /
legs pa thams cad rnam par spangs / /
'jig rten 'dir ni rtsa bzhin 'gro / /
pha rol ngan 'gro sdug bsngal nyid / /
gang zhig chos la mchog rton pa / /
gang du yang ni brdzun mi smra / /
mchod 'os yid ches pa yi gnas / /
de yi ngag ni 'grub par 'gyur / /
brdzun smra ngag ni mi btsun zhing / /
shin tu skal ngan chung bar 'gyur / /
kha ni rul ba'i dri ma can / /
phyis nas 'gyod pas gdungs par 'gyur / /
'di ltar bden pa nyams pa na / /
de yi chos ni shin tu ring / /
chos ni nyams par byas pa yis / /
mtha' yas sdug bsngal rim par brgyud / /
ji tsam bsod nams ye shes tshogs / /
rtsa ba bden pa mchog tu 'dod / /
de las bzlog pa skyon du bzhed / /
bden pa mchog tu 'gyur ba yin / /
gzhan nas bden pa btsal mi bya / /
yul gzhan du ni 'gro mi dgos / /
'jug ngogs rnams las 'jug ngogs mchog /
chu yis bkang ba 'jug ngogs yin / /
sgron ma'i nang na sgron mchog tu / /
bden pa sangs rgyas rnams kyis gsungs / /
sman gyi nang na de mchog ste / /
sdug bsngal thams cad sel bar byed / /
bden pa gnyis don 'di nyid du / /
dam chos sangs rgyas rnams kyis gsungs / /
bden pa smra ba thob gyur pa / /
'khor ba'i 'ching ba las grol ba'o / /
brdzun dang phra ma tshig rtsub dang / /
ngag 'khyal pa ni smra ba ste / /
dmyal ba'i me dang khyad med pa'i / /
ngag skyon de dag spang bar bya / /
bden dang phan dang yid tshim dang / /
rgya chen don ni tshig nyung ba / /
skabs dang legs par 'brel ba dang / /
brjod bya 'jam por smra bar bya / /
chog shes pa dang rgyags min dang / /
sems can kun la phan 'dod cing / /
chags dang zhe sdang rnam grol ba'i / /
bya ba sgrub par nges par gnas / /
mdza' dang mi mdza' dbye ba med / /
sems snyoms pa yi lus can ni / /
ngan song las ni rnam grol zhing / /
bsam pa'i don ni rab sgrub 'gyur / /
sdom la gnas shing zhi ba dang / /
bla ma mchod la dga' ba dang / /
bya dang bya min cho ga shes / /
nan tan don ni rab tu 'grub / /
g.yo med shin tu brtson pa dang / /
rtag par ngag ni yid 'ong dang / /
bsam gtan kha ton la chags pa'i / /
bya ba 'grub pa ring ba min / /
yul dang dus dang cho ga shes / /
sgrub dang sgrub min bye brag shes / /
nus pa dang ni thabs dang ldan / /
dngos grub thams cad nye bar gnas / /
gzhan yang mi khros khro ba 'joms / /
bzod pas mi bzod yid 'joms te / /
chos kyis chos min nges par 'joms / /
'od zer gyis ni mun pa 'joms / /
brdzun gyi tshig ni bden pas 'joms / /
phra ma ting nge 'dzin gyis te / /
tshig rtsub 'jam pa'i sems kyis so / /
ngag 'khyal phan par smra nyid kyis / /
gsod pa byams pa bsgoms pas te / /
rku ba sbyin pas rtag tu rgyal / /
tshul bzhin ma yin yid byed pa / /
de kho na nyid bsgoms pas 'joms / /
ji ltar nyi mas mtshan mo bzhin / /
ma rig rig pas nges par 'joms / /
dkar po'i phyogs kyis nag po yi / /
phyogs ni 'joms pa de bzhin du / /
'dod log spyod dang 'dod pa rnams / /
blo yis de nyid brtags pas so / /
'phags pa'i bden pa'i lam gyis ni / /
lam ngan pa rnams rtag par 'joms / /
mi 'jigs bzhi po de dag gis / /
nyam nga ba ni legs par spang / /
brjed ngas spong ba dran pa ste / /
de bzhin gshegs pas mi shes spong / /
me yis shing la byed bzhin du / /
yang dag gis 'joms yang dag min / /
'jig tshogs la ni lta ba kun / /
stong nyid bsgoms pas 'joms pa'o / /
rtag par 'dzin pa rab 'joms pa / /
skad cig 'jig par bsgoms pas so / /
le lo'i gti mug 'phel ba kun / /
brtson 'grus kyis ni 'joms pa'o / /
ye shes lhag ldan rtag par dul / /
skyes bu de nyid smra ba yis / /
brdzun smra ma rungs las can gyi / /
mi rnams nges par 'joms pa'o / /
mu stegs gya gyu'i bsam can kun / /
sangs rgyas kyis ni pham par mdzad / /
lha min lha yis pham pa ste / /
chos nyid kyis ni gnas pa yin / /
'di ni rgyal ba'i lam la 'jug pa las dam pa'i chos mnyan pa la sogs pa brjod pa'i le'u ste nyi shu pa'o // //
chags pa thams cad rnam spangs nas / /
sbyin pa btang ste rnam pa bzhi / /
zang zing mi 'jigs chos dang ni / /
byams par brjod de la lar gsum / /
ji srid gang du chags gyur pa / /
de srid 'khor ba'i 'ching ba ste / /
chags pa thams cad spang don du / /
'di ltar sbyin pa sbyin par bya / /
gang zhig phyug dang dbang phyug dang / /
nad med pa dang rgyal po ni / /
stobs kun dang ni ldan pa dang / /
skal bzang tshe ring gyur pa ni / /
de ni sbyin pa las byung 'bras / /
lha dang de bzhin mi rnams kyi / /
rab tu sbyin pa stobs kyi mchog /
sbyin dang mi ldan ngan 'gror ltung / /
skyes bu kun gyi tha ma'o / /
'dod dang ser snas bcings pa rnams / /
bu dang chung ma'i dbang du 'gro / /
bza' ba 'ba' zhig 'dod pas ni / /
mi dag brlag nas 'gro ba ste / /
'dod pas bcings pa dgrol phyir dang / /
nga rgyal shing ni zad bya dang / /
sdig pa'i phung po gzhom bya la / /
rab tu sbyin pa stobs kyi mchog /
sbyin pa mdun nas 'gro ba ste / /
sbyin pa po ni de rjes 'gro / /
lam ston pa ni sbyin pa'o / /
'jig rten pha rol rab 'gro ba'i / /
sbyin pa'i chu yis ma bkrus nas / /
tshul khrims rlabs kyis yongs bsgos te / /
ye shes kyis brgal dri ma med / /
sdug bsngal pha rol rab tu 'gro / /
skyes bu phan par 'dod pa yis / /
sgron ma gsum ni rab bsten bya / /
sbyin dang tshul khrims ye shes te / /
'di dag skyon rnams sel byed pa'o / /
sbyin pa ma byas ngo tsha yis / /
nyon mongs skyon gyis bslus pa rnams / /
lhar skyes nas kyang dman 'gyur te / /
de phyir sbyin pa mchog tu 'gyur / /
sbyin pa'i rim gyis 'phel ldan pas / /
ser sna'i stobs ni spangs pa rnams / /
lha yi rtsed mo la gzhol zhing / /
sems ni tshim pa nyid du 'gyur / /
yi dags yang dag rab gzir ba'i / /
bkres skom rang bzhin me gang yin / /
ser sna dgra yi 'bras bur ni / /
thams cad sangs rgyas nyid kyis gsungs / /
snying rje'i mchog ldan gang zhig ni / /
sdug bsngal can la bde sbyin pa / /
sbyin pas de la bde bar 'gyur / /
de phyir sbyin pa rab tu bsngags / /
sbyin pa 'jig rten sgron ma byed / /
gang du 'gro ba'i rjes su 'gro / /
nyes pa zad pa'i tshig gi gnas / /
de bzhin gshegs pa rnams kyis gsungs / /
ser sna'i sgra ni nges bcom par / /
byas nas sems ni legs bsgoms te / /
gang zhig sbyin pa rab gtong ba / /
de ni srid pa'i mtsho las brgal / /
dang po rtag tu sbyin pa sbyin / /
'bad pas tshul khrims bsrung bar bya / /
sred pa ye shes kyis gzhom bya / /
lam 'di bde bar 'jug pa'i lam / /
ser sna dang ni ldan pa'i sems / /
rtog par kun du de gzhom bya / /
bdag med bsgoms pa goms pa yis / /
chags pa thams cad gzhom par bya / /
sbyin pa ma btang bkres skom gyis / /
yi dags gnas su gdung bar 'gyur / /
sbyin pas chos dang ldan pa yi / /
'khor los sgyur ba'i rgyal por 'gyur / /
sbyin pa'i sa la brten nas ni / /
tshul khrims srung rnams mkhas pa yin / /
tshul khrims ldan pa dus kyis ni / /
ye shes kyis ni yongs su grol / /
sdug bsngal nges 'byung lam du ni / /
'di ni thob pa rnams kyis bsngags / /
de ltar rig nas mkhas pas ni / /
rtag tu sbyin pa dga' bar bya / /
sngon du bag med spyad pa gang / /
sbyin pa la sogs ma spel ba / /
phyi nas 'chi ba'i dus kyi tshe / /
de ni rang sems gdung bar 'gyur / /
sbyin pa byed mi nor de ni / /
rtag par longs ni mi spyod pa / /
'bad pas yongs su bsrungs pa yis / /
nor de rnams ni chud zos 'gyur / /
bla ma'i tshogs la sbyin pa'i phyir / /
rtag tu nor ni spyod byed pa'i / /
nor de mdzes par lta ba yin / /
de las bzlog pa rtswa dang mtshungs / /
stobs chung ba dang dul rnams la / /
sdig dang ma 'dres sbyin byin na / /
sems can rnams kyi mig ji bzhin / /
'jig rten 'di dang pha rol du / /
sbyin pa mi yi 'jig rten du / /
byin pas dge bar 'gro ba'o / /
lha rnams sbyin pa mi gtong ste / /
'di ni 'bras bu'i sa ru 'dod / /
mi rnams las kyis yin te / /
lha rnams 'bras bu'i sa yin no / /
las kyi dbang gis 'bras bu ste / /
rgyu med pa las 'bras bu yin / /
bsam gtan dang ni nyan pa spangs / /
sbyin dang tshul khrims rnams spang zhing / /
rtsod dang rtsub dang rmongs pa yin / /
gson yang shi dang mtshungs pa'o / /
gang zhig chos kyi rjes 'brang na / /
'jig rten 'dir ni srog dang bcas / /
rang gis thams cad rab byin pas / /
rtag par sems can don bya ste / /
sems can la gnod sbyin pa ni / /
rgyal sras rnams kyis mi bya'o / /
'jigs dang skrag dang ngo tshas min / /
lan la re bas sbyin mi bya / /
lhag bsam ma yin g.yo dang sgyu / /
rgyags dang bcas pas mi sbyin no / /
de yi 'bras bu spyod 'dod dang / /
brdzun dang rgod pa'i sems kyis min / /
bdag bstod pa dang gzhan smod dang / /
khro dang zhe sdang gti mug dang / /
yid la gcags dang 'gyod pa dang / /
grags dang bde ba'i 'dun pas min / /
de ni sbyin pa byas nas kyang / /
sangs rgyas nyid du yongs su bsngo / /
khams gsum kun du khyab pa yi / /
bdag med pa ni yongs su bsgom / /
rgyu mthun 'bras bu rnam grol te / /
bdud kyi 'jigs pa kun bzlog pa'o / /
gcig tu ma nges kun khyab pa / /
sems can thams cad nyer 'gro ba'i / /
rnam thar bzhi ni yang dag pa'i / /
tshangs gnas bzhi po bsgom par bya / /
nyon mongs kun dang bral byed cing / /
khyad par 'gro ba'i gzhung lam ste / /
mtha' med chad pa med pa yi / /
kun mkhyen ye shes byed pas so / /
ji ltar gsungs pa'i skyon bral zhing / /
ji ltar gsungs pa'i yon tan ldan / /
sbyin pa de ni mi zad de / /
mi mthun phyogs kyis mi shigs so / /
rgya mtsho chen por chu 'khyor gang / /
blugs pa mi zad ji bzhin no / /
'di ni sbyin pa'i gtam mo / /
bde ba thams cad thob bya dang / /
sdug bsngal thams cad zhi bya'i phyir / /
mtho ris tshogs kyi byed pa po / /
tshul khrims rtag par bsrung bar bya / /
sdom dang sems can don kun byed / /
dge ba'i chos ni sdud pa dang / /
tshul khrims rnam pa gsum du grags / /
nyi ma'i gnyen gyis gsal bar gsungs / /
nor gyi nang na tshul khrims mchog /
'od nang nyi ma ji bzhin no / /
nor de spangs nas 'gro ba ste / /
tshul khrims nyid ni mdun nas 'gro / /
ji ltar nyi mas mun 'joms pa / /
de bzhin tshul khrims sdug bsngal 'joms / /
mtho ris tshogs kyi lam bzang po / /
skyong zhing 'jigs pa sel bar byed / /
srid pa'i longs spyod phyir phyogs phyir / /
tshul khrims de ni mchog tu bsrung / /
de nyid 'jig rten phyi mar yang / /
tshul khrims nyid ni nges rten 'byung / /
tshul khrims kyis ni 'dir yang skyob / /
pha rol du yang ngan song sbyong / /
tshul khrims bde 'gro'i skas yin no / /
de bas tshul khrims lhag par spyod / /
tshul khrims mi zad mdzod du 'gyur / /
tshul khrims mi zad bde ba'o / /
rgyal po chom rkun chu sogs kyis / /
tshul khrims nor ni 'phrog mi nus / /
khrims kyis lus sogs dge las rnams / /
nyon mongs med pa'i 'bras bur 'gyur / /
snyan dang skal bzang mchog tu bde / /
bag yod shin tu 'od bzang dang / /
dri med srid la chags bral sogs / /
tshul khrims sangs rgyas kyis rab bsngags / /
'khor ba kun gyi spyod pa las / /
zhi dben thob par bya phyir ro / /
tshul khrims dam pa'i gos gyon pa / /
ngo tsha dang bcas skyes bu mchog /
gzhan du gcer bur tha ma ste / /
dud 'gro dang mtshungs ngo tsha bral / /
yan lag lnga yi sgo nas ni / /
dkon mchog gsum la phyag bya ste / /
bla mar gus shing nyan par 'dod / /
dad pa shin tu bskyed par bya / /
kha na ma tho rdul tsam gyi / /
'jigs pas ma sbags tshul khrims so / /
theg pa gzhan la ma brten pas / /
ma nyams pa yi tshul khrims nyid / /
ma rungs mi bzad mi skye ba / /
skyon med pa yi tshul khrims nyid / /
nyon mongs skye bos ma bcings pa / /
de bzhin ma 'dres tshul khrims nyid / /
dben zhing lhad ma zhugs pa'i phyir / /
dkar po'i chos ni rnam 'phel nyid / /
ji ltar 'dod bzhin 'gro ba'i phyir / /
smin pa yi ni tshul khrims nyid / /
mkhas pas rab tu bsngags pa ni / /
kun la yang dag bsngags pa'o / /
kun nas kha na ma thob / /
med phyir ma smad par brjod do / /
rdzogs pa'i sangs rgyas kun gyis de / /
rnam gar gzigs nas rab tu bsgrags / /
de dag la sogs rnam pa ni / /
drug cu rtsa lnga dag pa ni / /
tshul khrims phung po rnam par dag /
'gyur zhing yongs su mi zad brjod / /
gzhung bsdus phyir na bdag gis ni / /
de dag thams cad ma bsdus so / /
tshul khrims 'chal ba'i rab rib kyis / /
bag med pa ni rnam par spyod / /
sdig pa byed cing ngan 'gro cher / /
rab tu lhung zhing 'jigs chen myong / /
de bas kun du rab 'bad pas / /
rgyal sras rnams kyis tshul khrims bsrung / /
chos kun bdag med rnam bsgoms pas / /
theg pa chen po'i rjes su 'gro / /
srid pa'i longs spyod ma lus pa'i / /
gzung yul lus la sogs pa sdom / /
tshul khrims phung po rnam dag pas / /
rang bzhin med pa gsal bar ldan / /
de nyid rdzogs pa'i byang chub rgyu / /
don ni thams cad sgrub pa po / /
de ni dpag med rnam pa ste / /
de ltar mdo ru bsdus te brjod / /
de bas kun du rtog pa kun / /
rab tu bsdus la goms bya ste / /
gang phyir tshul khrims kun gyi ni / /
spros rnams 'dir ni 'dus 'gyur ba'o / /
de ni tshul khrims kyi gtam mo / /
khro ba'i me ni bzod dka' bas / /
bsod nams ljon shing kun rlag byed / /
rang bzhin lus sogs spong gdung ba / /
skal ba ngan pa'i rgyu gcig po / /
zhe sdang las skyes khro ba dang / /
'khon du 'dzin pa dgra chen po / /
gang zhig khong khro la sogs kyis / /
dbang phyug gzhan la gnod byed de / /
gzhan gnod las skyes sdug bsngal ni / /
mi bzad shin tu bzod par dka' / /
de ni sna tshogs tshul gyis ni / /
'bad pas bzod pa bsgom par bya / /
dpal ldan zhi ba lhas gsungs pa / /
zhe sdang lta bu'i sdig pa med / /
bzod pa lta bu'i dka' thub med / /
de bas bzod la nan tan du / /
sna tshogs tshul gyis bsgom par bya / /
bde gshegs sras kyis gshe ba la / /
slar yang gshe bar mi bya ste / /
sgra rnams sgra brnyan lta bur ni / /
yang dang yang du bsam par bya / /
rdeg pa la ni slar yang ni / /
'dis ni brdeg par mi bya ste / /
lus ni gzugs brnyan dang mtshungs par / /
mkhas pas yun ring yang dag bsam / /
khros la khro bar mi bya ste / /
sems ni sgyu ma dang mtshungs zhes / /
lhag pa'i bsam pa nyid kyis ni / /
don dam pa la dmigs pas kyang / /
shin tu bzod pa 'byung ba yin / /
de yang chos rnams kun gyi ni / /
rang bzhin rnam par rigs pa yis / /
ngo bo nyid med la bzod pa / /
mchog gi bzod pa skye bar 'gyur / /
bzod pa khro ba'i sbrul gyi ni / /
nam mkha' lding gi gsang sngags mchog /
khong khro'i rab rib mun pa ni / /
sel ba'i sman mchog bzod pa'o / /
dam chos nor ni nyams pa yis / /
'khor ba'i 'gro ba lnga po la / /
gang dag bzod nor rang bzhin can / /
sems can de rnams phyug por shes / /
skyes bu rnams la thar pa ston / /
'khor ba'i 'jigs pa sel ba po / /
mtho ris skyabs su gyur pa de / /
dmyal ba'i me ni rlag byed pa'o / /
bdud dgra kun gyi dpung stobs ni / /
rab tu 'joms byed rgyu yi mchog /
zhe sdang sogs kyi gnyen por ni / /
mkhas pas rtag tu bzod bsgom bya / /
sdug bsngal lhag bzod chos la ni / /
nges par sems pa'i mtshan nyid can / /
gzhan gyi gnod pa ji mi snyam / /
zhes bya bzod pa gsum du brjod / /
de bas 'khor ba'i sdug bsngal las / /
'gro ba bsgral bar 'dod pa nyid / /
gzings dang 'dra ba'i bzod pa ni / /
bdag nyid chen po rnams kyis bsgom / /
'di ni bzod pa'i gtam mo / /
skyes bu kun gyis yang dag don / /
'grub pa'i rgyu yi brtson 'grus brtsam / /
kun du brtson 'grus nyid med na / /
'dod pa cung zad mi 'grub ste / /
le lo dang ni gnod spro dang / /
yi chad dang ni cung zad chog /
mi mthun phyogs te gzhom pa'i phyir / /
'di ltar brtson 'grus rnam bsgom bya / /
brtson 'grus brgyad ni yang dag par / /
blang bar de bzhin gshegs pas gsungs / /
de las cung zhig yang dag drangs / /
mdor bsdus nas ni mngon par brjod / /
byang chub sems dpa'i go cha dang / /
gzhan don sogs la mchog 'gro dang / /
yang dag rnyed dang 'gro ba smin / /
bsod nams ye shes tshogs mchog dang / /
shes rab ces bya nyid kyi tshogs / /
yang dag rdzogs pa'i sangs rgyas chos / /
yang dag blangs pa'i bsod nams tshogs / /
mi zad par ni yongs su brjod / /
de la go cha mi zad pa / /
de ni bskal pa la sogs pa / /
grangs med 'khor bar mi skyo nyid / /
sems can kun gyi rgyu yin phyir / /
bsod nams ye shes tshogs gang yin / /
pha rol phyin pa mngon rdzogs byed / /
yang dag sangs rgyas thams cad kyi / /
dam chos nyan dang 'dzin la sogs / /
dkon mchog gsum dang bla ma la / /
mchod dang nye bar gnas pa sogs / /
'di dag mi zad go cha ste / /
bskal pa la sogs grangs med pa'o / /
'di lta'i bya ba rnams la ni / /
rab tu spro te nam mkha' bzhin / /
bskal pa'i sa mtshams yangs pa 'di / /
byang chub sems dpa'i brjod pa'o / /
go cha'i brtson 'grus kyi tshogs so / /
sangs rgyas rnams ni blta phyir dang / /
dam pa'i chos ni mnyan phyir dang / /
sems can yongs smin bya phyir dang / /
thams cad mkhyen pa thob bya'i phyir / /
khor yug chen po'i bar du ni / /
sa mtshams med par me mdag khengs / /
'jig rten khams su 'jug 'gro yang / /
yang dag spro ba brtan pa ste / /
rtag par brtson pa gzhan don phyir / /
'gro de mchog tu 'gro ba'o / /
dkon mchog gsum la byang chub sems / /
bsgom bya gsungs pa'i rim pas so / /
mchog tu 'gro ba'i brtson 'grus kyi tshogs so / /
gang dag cung zad blangs pa yi / /
bsod nams tshogs de bsngo bar bya / /
rgya mtshor 'bab pa'i chu bzhin du / /
byang chub bsngos de mi zad gsungs / /
sems can rnams ni byang chub la / /
dgod pa'i phyir ni yongs su bsngo / /
mi zad yang dag thob pa ni / /
byang chub sems dpas shes par bya / /
yang dag rnyed pa'i brtson 'grus kyi tshogs so / /
nyi ma re rer stong gsum gyi / /
stong chen du ni gtogs pa yi / /
'jig rten khams ni ji snyed pa / /
sems can gnas pa de yang ni / /
sna tshogs thabs kyis sangs rgyas ni / /
nyid du thub sras yongs smin byed / /
'di ltar rim pas bskal pa ni / /
grangs med bye ba brgyar yang ngo / /
de lta mod kyi sems can khams / /
mtha' yas grangs med sa yi ni / /
stong gi cha yi cha gcig kyang / /
de ni yongs su smin ma gyur / /
rjes bstan 'di ltar thos nas kyang / /
de las mchog tu spro ba thob / /
mi zad yongs su smin pa ni / /
byang chub sems dpa' yin par brjod /
'gro ba smin pa'i brtson 'grus kyi tshogs so / /
ji snyed nam mkha'i mthar thug pa'i / /
'jig rten gsum na gnas pa yi / /
sems can de dag kun dang yang / /
slob pa rnams dang byang sems dang / /
bse ru nyan thos byang chub ni / /
dus gsum bzhugs pa de kun gyi / /
bsod nams tshad ni ji tsam pa / /
de tsam bsod nams bcu 'gyur du / /
bsags pa yi ni thub pa yi / /
ba spu'i bu ga gcig skye'o / /
de ltar ba spu'i bu ga rnams / /
thams cad skye ba'i dge ba yis / /
bsod nams brgya 'gyur dag las ni / /
dpe byad gcig ni 'grub par 'gyur / /
dpe byad thams cad bsdus pa yi / /
bsod nams phung pos mtshan yin te / /
stong phrag gcig tu bsdoms pas ni / /
mtshan rnams kun gyi rgyu yin no / /
stong phrag bcu ni bsdoms pa yis / /
thub pa'i mdzod spu gcig yin no / /
mdzod spu'i dge ba'i phung po ni / /
'bum gyis gtsug tor 'byung ba'o / /
bsod nams 'bum de bye bas ni / /
chos kyi dung ni rab tu skye / /
mi bzad pa yi bsod nams tshogs / /
brtson chen thub pas gsungs pa nyid / /
de snyed pa ni cher spro ba / /
byang chub sems dpa' la skye'o / /
bsod nams kyi brtson 'grus kyi tshogs so / /
stong gsum 'jig rten khams kyi ni / /
sems can dang rjes 'brang gyur par / /
yongs su brtag pa nyer bzung ste / /
thams cad 'di ltar gyur kyang ni / /
chos kyi rjes 'brang rtogs pa yi / /
cha dang dpe yis bstan mi bzod / /
de bzhin du ni ji srid du / /
sa bcu'i ye shes thob pa yis / /
de bzhin gshegs pa'i gnas dang ni / /
gnas min mkhyen pa'i stobs kyi ni / /
de dag kun gyis cha dang ni / /
dpe bstan par yang nye mi 'gyur / /
de ltar me bzhin sangs rgyas chos / /
ma 'dres pa ni thams cad la / /
'jug cing de rnams la yang ni / /
cher spro ba yang mi zad pa'o / /
de yang ye shes tshogs kyi ni / /
brtson 'grus brtson pa brjod pa nyid / /
'di dag byang sems ma gtogs pa / /
gzhan gyi sems kyi spyod yul min / /
ye shes kyi brtson 'grus kyi tshogs so / /
rgya chen nam mkha' kun gnas pa'i / /
dus gsum gnas pa'i sems can rnams / /
kun gyi sems kyi spyod pa ni / /
gang gis kun du shes 'gyur ba / /
de ltar shes rab kyi ni tshogs / /
blo ldan byang chub sems dpa' yis / /
thob par bya ba de ni yang / /
spro ba chen po skye bar 'gyur / /
shes rab kyi brtson 'grus kyi tshogs so / /
dge ba'i rtsa ba'i tshogs gang ni / /
byang chub sems la sogs bsdus pa / /
sems ni dang po nas brtsams nas / /
byang chub snying po yi ni bar / /
bsags te yang dag gzung rnams dang / /
de bzhin sangs rgyas chos rnams kun / /
yang dag blangs pa'i tshogs de ni / /
mi zad yang dag blangs par brjod / /
yang dag blangs pa'i tshig gis so / /
brtson 'grus 'di kun mtha' dag la / /
chos kyi bdag med bsgoms pa nyid / /
nam mkha' bzhin du rnam dag 'gyur / /
gzhan du lta ba ldan pas min / /
'gro kun ngo bo nyid med pas / /
dbang po drug ni rab bsdus nas / /
zhen pa med pa'i sems kyis ni / /
'di de rtag par bsgoms pa'o / /
'di ni brtson 'grus kyi gtam mo / /
skyon rnams sel ba'i bsam gtan dang / /
de bzhin gnas pa'i bsam gtan mchog /
dbang sbyor dang gsum shes par bya / /
tshangs pa'i bde ba rab bsgrub pa'o / /
rtog dang dpyod dang dga' ba dang / /
bde dang rtse gcig sems dang ni / /
yan lag lnga po 'di dag ldan / /
bsam gtan dang po rab tu skye / /
nad ni yongs su dang ba dang / /
dga' dang bde ba rtse gcig sems / /
rnam pa bzhi po 'di dag ldan / /
bsam gtan gnyis pa la gnas gsungs / /
btang snyoms dang ni dran pa dang / /
shes bzhin bde ba rtse gcig sems / /
yan lag lnga po 'di dag ldan / /
bsam gtan gsum pa nyid du 'gyur / /
btang snyoms dran ldan sdug bsngal min / /
bde min pa ni myong ba ste / /
rtse gcig sems ldan yan lag ni / /
bzhi ldan bsam gtan tha ma'o / /
yang na gzugs sogs spyod yul gyis / /
g.yeng byed 'dod pa'i sdig chos ni / /
bzod dka' de rnams spangs pa yis / /
dben pa'i bsam gtan dang po ste / /
rtog dang dpyod pa gnyis po yis / /
shin tu dben pa las skyes pa'i / /
dga' dang bde ba mtshungs ldan pa / /
bsam gtan dang po mnyam par gzhag /
bsam gtan dang po'i rjes mthun gang / /
rtog pa nye bar brtags pa dang / /
shes dang mthong dang dpyod pa nyid / /
don gcig pa yi tshig rnams so / /
brtags pa de nyid la dpyod dang / /
yongs su sbyor dang rjes su 'gro / /
'jug dang rnam dpyod kyang don gcig /
gnas pa nye bar rdzogs pa ste / /
yang dag myong ba legs skyong ba'o / /
de la gnas nas mthong ba'i lam / /
thob par 'dod pa'i 'dun pa 'thob / /
mthong lam 'dun pa thob nas ni / /
sngar gyi bsam gtan la mi chags / /
dngos po las ni khyad 'phags pa'i / /
bsam gtan gnyis pa tshol bar byed / /
rtog pa dang ni dpyod pa yi / /
sgrib pa rab tu 'joms pa yis / /
bsam gtan gnyis pa thob pa ni / /
nang yang dang zhing sems kyi rgyun / /
gcig tu gyur pa'i blo de ni / /
dga' zhing bde ba'i bdag nyid do / /
rtog dpyod nye bar zhi ba dang / /
nang ni yongs su dang bar 'gyur / /
rgyun ni gcig tu 'gyur zhes pa / /
'di yang ro mnyam gyur pa yi / /
rgya mtsho chen po'i chu bzhin du / /
ting nge 'dzin gyi ro gcig 'gyur / /
dga' ba dkon mchog gsum la ste / /
de phyir de ni dben skyes bde / /
bsam gtan gnyis pa thob nas ni / /
de la gnas na slar yang ni / /
mi skye'i chos la bzod pa ni / /
thob par bya phyir thams cad du / /
'dun pa skye bo de nas ni / /
bsam gtan gnyis pa yis skyo nas / /
bsam gtan de bas bla med pa'i / /
bsam gtan gsum pa de tshol byed / /
bsam gtan gnyis pa'i sgrib pa ni / /
dga' ba yin te de spangs nas / /
bsam gtan gsum pa thob pa ni / /
de bzhin dga' med bde ba'o / /
de bas bsam du med 'di dag /
dga' ba med pa'i bde ba brjod / /
'di dag mchog gyur ma yin te / /
zad pa'i chos phyir de las yang / /
mi skye'i chos la bzod pa ni / /
thob par bya phyir de bzhin du / /
'dun pa drag mchog mi zad pa / /
blo ldan rnams la skye ba nyid / /
de ni bde yang ma chags pas / /
bsam gtan bzhi pa thob 'gyur te / /
btang snyoms dran pa yongs su dag /
sdug min bde min zhi ba'o / /
bsam gtan 'di dag snyoms 'jug pas / /
de yi sems ni 'jam par 'gyur / /
dga' zhing shin tu dul ba ste / /
brtan zhing drang la 'od gsal ba / /
lus can rnams kyi phan bde ba / /
skyed la rab tu zhugs pa yi / /
skye ba med pa'i chos la ni / /
bzod pa'i snang ba skye bar 'gyur / /
de nas mchog tu lhun grub cing / /
shin tu sbyangs pa'i lam la 'jug /
nyan thos la sogs lam dang ni / /
bsam gtan thun mong pa ru brjod / /
zag med rnam pa bcu drug rnams / /
byang chub sems dpa'i ma 'dres pa'o / /
bsam gtan pha rol phyin gsungs pa / /
nyan thos sogs kyi spyod yul min / /
gzhung ni yang dag bsdus pa'i phyir / /
'dir ni lung las ma sdebs so / /
'di ni bsam gtan gyi gtam mo / /
thos bsam bsgom las 'khrungs pa yi / /
shes rab gsal ba thar pa'i blo / /
gzung dang 'dzin pa rnam bcom pas / /
gnyis med ye shes snang ba ste / /
gcig dang du ma las nges grol / /
dngos dang dngos min rnam par spangs / /
rgyu dang 'bras bu las 'das pa / /
mtshan gzhi mtshan nyid las grol ba / /
dus gsum khams gsum shin tu 'das / /
kun rtog rten ni nges par spangs / /
spros pa nyer zhi zhi ba ste / /
dag cing shin tu dri ma med / /
gnod pa med cing yang dag gnod / /
don dam pa yi ngo bo nyid / /
ma lus chos kyi bdag med kyi / /
ye shes shes rab 'bras bu'i bdag /
'di ni shes rab kyi gtam mo / /
rang gi skyon ni gzhom pa dang / /
sems can thams cad lam gzhug dang / /
myur du bde ba mngon rtogs byed / /
thabs ni rnam pa gsum du 'dod / /
'di ni thabs kyi gtam mo / /
smon lam dbye ba gsum zhes pa / /
rang gi tshogs rgyun mi 'chad dang / /
'gro ba'i don gyi rgyu dang ni / /
sangs rgyas zhing ni rnam sbyong ba'o / /
zhes pa ni smon lam gyi gtam mo / /
las kyis zlog par byed pa dang / /
nyon mongs pa ni sel ba dang / /
rgol ba dang ni bdud dgra kun / /
bzlog pa'i stobs dang gsum zhes gsungs / /
zhes pa ni stobs kyi gtam mo / /
rtog dang rtog med mnyam nyid du / /
snang dang rnam par mi rtog dang / /
sems can don thabs nges snang [(]te [,]ste[)] / /
ye shes gsum du dbye ba'o / /
zhes pa ni ye shes kyi gtam mo / /
sbyin pa la sogs 'di dag rnams / /
byang chub sems ni sngon 'gro bas / /
byams pa'i bsam pa mngon bsgoms rnams / /
slar yang phar phyin 'jig rten pa / /
'di ni 'jig rten pa rnams so / /
dmigs pa'i yul ni gsum po rnams / /
chos kyi bdag med bsgoms pa yis / /
de rnams 'jig rten 'das par shes / /
de nyid rtogs pa'i mtshan nyid can / /
'di ni 'jig rten las 'das pa rnams so / /
byams pa'i bsam pa khyad med kyang / /
chos kyi bdag med dang ldan pa'i / /
sbyin pa'i pha rol phyin sogs rnams / /
yongs su dag pa'i khyad par ro / /
'di ni sa rnams kyi khyad par gyi rgyu'o / /
sbyin pas rab dga'i rnal 'byor te / /
tshul khrims ldan pas dri med 'gyur / /
bzod pas 'od byed brtson 'grus kyis / /
'od 'phro 'di ni bsod nams ldan / /
bsod nams las ni sbyang dka' ba / /
shes rab kyis ni mngon 'gyur mthong / /
ring du song ba thabs chen pos / /
stobs dang ldan las mi g.yor 'gyur / /
smon lam gyis ni legs blo can / /
ye shes ldan pas chos kyi sprin / /
pha rol phyin pa bcu pa ni / /
dag pa'i rim pas sa bcu'o / /
gzhan yang 'dir /
las kyi rdzu 'phrul sems dang tshe / /
bsod nams ye shes yo byad dang / /
chos dang ye shes dbang phyug nyid / /
stobs kyang bcu ste nan tan dang / /
spobs dang dad dang thos dang bsgom / /
yang dag so sor brtags pa dang / /
bsod nams ye shes bzod pa'o / /
'di ni dbang bcu dang stobs bcu dang byang chub sems dpa' rnams kyi pha rol tu phyin pa 'bras bu dang bcas pa'o / /
sa 'di rnams kyi dmigs pa ni / /
khyad par med de stong nyid do / /
chos dang gang zag bdag med kyi / /
mtshan nyid de bzhin gnyis med pa'o / /
de dang de yi rtog pa ni / /
gzhom phyir de yi ngo bo dgongs / /
dngos su rtog pa'i dbye ba yis / /
rnam pa mtha' yas rnam par smin / /
'di ni rgyal ba'i lam la 'jug pa las pha rol du phyin pa bcu 'bras bu dang bcas pa'i le'u ste nyi shu rtsa gcig pa'o // //
blang bya dang ni dor bya'i tshig /
'di ni mngon du shes dang ni / /
da dung ye shes sar 'jug phyir / /
cho ga yang dag rab bstan bya / /
de la 'jug pa mi sdug dang / /
dbugs rngub 'byung ba dran pa ste / /
de la chags can mi sdug pas / /
chags pa yongs su zad par byed / /
chags pa kha dog dbyibs dang ni / /
reg bya dri sogs yul yin no / /
mi sdug goms pas de zad de / /
zhi gnas yang dag 'byung ba'o / /
rang lus sha dang rul dang zags / /
rus pa'i dra ba tsam du bsam / /
de ni rim pas 'phel nas ni / /
sa ni gang ba nyid du lta / /
dad mos 'phel phyir 'di gsungs te / /
slar yang de bzhin bsdus nas ni / /
rang nyid la ni bsgom bya ste / /
rus pa yi ni lug brgyud du'o / /
bsgoms pa'i dngos po gsal ba na / /
las dang po ni rdzogs pa'o / /
keng rus dang ni thod phyed par / /
btang bas sbyang ba byas par bshad / /
shin tu 'das nas yid byed pa / /
smin mtshams dkyil du sems bzung bya / /
rnam par spel dang bsdu ba yi / /
rim pa nyid ni rnam par bsgom / /
mi sdug rnam gsum gsungs pa ni / /
dman dang 'bring sogs dbye ba nyid / /
mi 'dod bdag nyid rang bzhin ni / /
de ni chags pa'i gnyen po ste / /
mi sdug bsgoms pa gsum pa'o / /
'di ltar lus la yang dag brtag /
so dang skra dang sen mo skye / /
khrag dang pags pa sha dang ni / /
rdul dang tshil dang zhag chu ser / /
rgyus pa rkang dang mcher ba dang / /
snying rus mkhris glo mchin pa dang / /
pho ba rgyu ma zhag dang ni / /
glad pa dang ni mig rnag dang / /
phyi sa dang ni bad kan dang / /
snabs dang mchi ma gcin dang ni / /
mchil ma dang ni khu ba dang / /
srin bu rnag sogs de dag gi / /
phung po la ni lus zhes brjod / /
dri ma ngan dang mi sdug dang / /
rang dbang med pa'i rang bzhin nyid / /
mngon sum mi gtsang bsdus pa ni / /
don med kun gyi snod yin no / /
'di la chags te bzlog dka' ba / /
ma rig pas bsgribs ya mtshan che / /
ga bur la sogs dri bzangs dang / /
gang dang 'grogs pas brlag par 'gyur / /
'di ltar dur khrod sa dbus su / /
song nas shi ba'i ro la ni / /
lta zhing rang gi gnyen gyis spong / /
gzhan yang 'jig par byed pas so / /
rlung gis shin tu g.yengs pa ste / /
rnam par bsngos shing rnam par gzigs / /
phyed zos pa dang 'bu yis ni / /
rab tu mngon par gzhig pa nyid / /
sha med rnam par gtsigs pa dang / /
rus pa keng rus rang bzhin nyid / /
rnam par 'thor ba mthong nas ni / /
mkhas pas rang gi lus dang mnyam / /
de ltar mi sdug yang dag par / /
bsgoms pa yis ni mi chags 'gyur / /
de yis zhi gnas rdzogs pa ste / /
de ni bsgom pa'i snod yin no / /
'di ni rgyal ba'i lam la 'jug pa las mi sdug pa bsgom pa'i le'u ste nyi shu rtsa gnyis pa'o // //
rtog dpyod mang na dbugs rngub dang / /
dbugs 'byung dran pas brtan par bya / /
thams cad du ni sems bsdus te / /
de bas srog la dmigs pa mchog /
'jug pa'am ni 'byung ba yi / /
srog gi rlung ni bgrang bar bya / /
dran pa tsam du gcig la sogs / /
gcig bcu'i mthar bgrang slar de bzhin / /
gal te bar du g.yengs na ni / /
slar yang de ni bgrang bar bya / /
sems ni 'dus dang g.yengs pa dang / /
chad dang lhag pas ma yin no / /
yang na dbugs 'byung la sogs rung / /
'gro ba rtag tu rjes 'gro bya / /
ji tsam ring bar 'jug pa dang / /
'byung ba yang ni sems kyis brtag /
gzhag pa zhes bya sna rtse ni / /
rkang sor mthar ni yang dag gnas / /
nor bu'i thag pa bzhin du ni / /
rtse gcig sems kyis bsam par bya / /
ci 'di rjes su mthun pa'am / /
nye bar 'joms pa'i rlung rnams zhes / /
dbugs rngub 'byung ba dran pa bsgom / /
zhi gnas dang ni nad med rgyu / /
bgrang dang rjes 'gro 'jog pa dang / /
rtog pa dang ni bsgyur ba dang / /
yongs su dag dang drug 'di ni / /
dbugs rngub dbugs dbyung dran par 'dod / /
'dir ni gzhung bsdus 'dod pas ni / /
rnam pa gsum ni rnam par phye / /
drug po rnams las gang rung bas / /
yang dag 'dod don 'grub pa yin / /
'di ni rgyal ba'i lam la 'jug pa las dbugs 'jug pa dang 'byung ba dang bgrang ba'i le'u ste nyi shu rtsa gsum pa'o // //
zhi gnas rdzogs par byas pa las / /
dran pa nyer gzhag bsgom pa ni / /
lus dang tshor ba sems dang chos / /
mtshan nyid bral ba yongs su bsgom / /
lus 'di yang ni btags pa tsam / /
don de bzhin du brten pa med / /
yul gcig na med thams cad kyi / /
cha la yang ni mi gnas so / /
lag pa la sogs gcig la yang / /
lus kyi blo ni skye mi 'gyur / /
cha shas las gzhan lus kyi blo / /
gang la nges pa skye mi 'gyur / /
cha shas rnams ni lus nyid na / /
'di dag ma lus lus su 'gyur / /
phyogs kyi cha yis rnam phye bas / /
phra rab rdul yang cha dang ldan / /
cha ji snyed ni gcig min te / /
de bas du ma nyid kyis min / /
gcig dang du ma rnam bral gang / /
dngos med nam mkha'i me tog bzhin / /
drug gis cig car sbyar ba na / /
phra rab rdul yang drug car 'gyur / /
drug po dag ni go gcig na / /
gong bu rdul phran tsam du 'gyur / /
de bas na ni ngo bo nyid / /
med kyang lus kyi blo skye dang / /
thog med ma rig pa las 'byung / /
'jig tshogs lta bar rab tu skye / /
lus mi srid na mig la sogs / /
srid pa yang ni shin tu ring / /
de phyir mig sogs 'dus reg las / /
'byung ba'i tshor ba ga la yod / /
gzung bya'i dngos med sems de med / /
de phyir 'dzin pa po mi srid / /
gzung dang 'dzin pa nges grol na / /
slar yang 'dzin pa ga la zhig /
rgyu dang rkyen las byung ba yi / /
phung po skye mched khams rnams ni / /
rten cing 'brel pa'i spyod yul rnams / /
thams cad skye med ngo bo nyid / /
dngos po rang las ma skyes te / /
don med phyir te de mi srid / /
rdzogs par skye bar 'gyur ba ni / /
slar yang rgyu nyid du ni 'gyur / /
gang tshe rgyu nyid 'bras bu na / /
de yi rgyu ni so so ru / /
kha dog dbyibs dang ro nus pa / /
rnam par smin par mi 'gyur ro / /
snga ma'i gzugs ni yongs spangs nas / /
phyi ma'i gzugs ni yongs 'dzin pa / /
de yi de nyid ji ltar yin / /
de phyir rang nyid las mi skye / /
rgyu dang 'bras bu gnyis gcig par / /
'jig rten pa yang mi rtog go / /
gang phyir rgyu de nyams nas kyang / /
'bras bur gsal ba ma mthong ste / /
de bas 'jig rten du mi rigs / /
de kho na nyid du yang min / /
rang las skyes pa'i phyogs 'di ni / /
dpag tu med pa'i skyon du 'gyur / /
gzhan las kyang ni mi skye ste / /
gzhan nyid la ni khyad med na / /
dngos po kun las dngos po kun / /
skye ba ru ni 'gyur ba'o / /
gang las gang ni skye bar 'gyur / /
rjes su 'gro las ldog pa dang / /
pha rol nyid las khyad med kyang / /
gang las gang ni skye 'gyur ba / /
de nyid de yi rgyu yin na / /
gang las de nyid skye 'gyur ba / /
de dag nyid ni gang na ste / /
gang ste mthong phyir zhe na min / /
gang phyir sgyu mas ma nges nyid / /
shA lu ka sogs las kyang ni / /
shA lu ka skye ci las kyang / /
skye mthong rwa las mda' mthong ste / /
sa dag pa las pad ma'o / /
rang nyid grub nas gzhan 'byung ste / /
gzhan grub nas ni rang nyid 'dod / /
de gnyis ltos nas grub pa ste / /
pha rol tshu rol bzhin du gsungs / /
gnyis ka las kyang skye min te / /
skyon ni gnyis ka 'byung bar 'gyur / /
rgyu med las kyang rigs min te / /
kun du rab tu thal 'gyur te / /
rgyu gzhan la ni mi ltos phyir / /
rtag tu yang dang med par 'gyur / /
ltos pa yi ni dngos po rnams / /
res 'ga' ba nyid du ni 'gyur / /
dngos rnams yod pa skye min te / /
rang nyid thob phyir don med nyid / /
skyes pa yang ni skye ba na / /
de ni thug pa med par 'gyur / /
dngos rnams med pa skye min te / /
ri bong rwa sogs ji bzhin no / /
thams cad nyid las 'di dag kun / /
rtag par skye bar rab tu thal / /
yod dang med las mi skye ste / /
'gal ba'i phyir na mi srid do / /
gnyis ka min las mi skye ste / /
de lta'i don ni mi srid phyir ro / /
lus la sogs rnams ji tsam bzhin / /
dbu ma rtsa ba la sogs su / /
gsungs pa gang de yongs shes bya / /
bsdus pa'i phyir ni 'dir ma brjod / /
gang gang cung zad gang gi tshe / /
gang du de ltar nyid snang ba / /
de kun de tshe de ru ni / /
de lta nyid du rab tu med / /
de phyir gang la gang gzugs kyis / /
ji srid cung zad rab rtogs pa / /
de yi gzugs kyis de stong ste / /
sgyu ma'i grong khyer sprul bzhin no / /
'di ltar lus la sogs pa ni / /
ngo bo nyid med rnam bsgoms pas / /
de la ngo bo nyid med pa'i / /
rang bzhin nyid du dran pa skye / /
thos bsam sogs kyis shes rab ni / /
dran pa'o de la nye bar 'jog /
nye bar gzhag pa'o lus la sogs / /
'di dag dbye ba rnam pa bzhi / /
phyin ci log ni bzhi po yi / /
gnyen po nyid ni ngo bo nyid / /
gtsang sogs 'khrul pa gzhom pa nyid / /
bzhi po 'di dag dbye ba'o / /
ji ltar gsungs pa'i dran nyer gzhag /
bsgoms pa byas te legs par gnas / /
mdor na lus la sogs pa ni / /
mi rtag sogs su blta bar bya / /
de nas drod du 'gyur zhes pa'i / /
dge ba'i rtsa ba skye bar 'gyur / /
sdug bsngal la sogs bden bzhi ni / /
rnam pa bcu drug spyod yul lo / /
gtsub shing gtsubs pa la sogs pas / /
ji ltar phyi rol me 'byung bzhin / /
yang dag shes pa'i me las ni / /
'byung ba'i rtags ni dang por brjod / /
mngon shes la sogs bcos pa yi / /
rnam pa nye bar mtshon pa ste / /
lus sogs las su rung dang zhi / /
mngon par shes sogs yon tan yang / /
chung dang 'bring dang chen po ste / /
de ni rim pas skye bar 'gyur / /
rnal 'byor shin tu dad pa yis / /
bden pa nyid du shin tu bsgom / /
de las de yi mi mthun phyogs / /
skyes pa rnams ni spong bar byed / /
slar yang de dag mi skyed cing / /
kun du skyes pa 'joms par byed / /
gnyen po'i phyogs rnams ma skyes pa / /
bskyed phyir yang dag 'bad par byed / /
skyes pa rnams ni nan tan gyis / /
bsrung zhing yongs su 'phel bar byed / /
'dun pa bskyed cing brtson 'grus ni / /
rtsom ste thub pa'i sras kyis so / /
brtan pas yang dag spong ba ni / /
bzhi po 'di dag bsgom par bya / /
de nas rtse mor gyur zhes pa'i / /
dge ba'i rtsa ba skye bar 'gyur / /
de 'phel ba las skyes de ni / /
spong ba'i brtson 'grus ldan pa zhes / /
gsungs pa'i brtson 'grus can la ni / /
rdzu 'phrul rkang pa 'di dag 'byung / /
'dun dang brtson 'grus sems dang ni / /
dpyod pa'i ting 'dzin 'di dag go / /
'dun pa drag po'i stobs ldan pas / /
dge ba'i chos ni rnams bsgoms pas / /
de la rtse gcig sems kyis ni / /
ting 'dzin nye bar skye bar 'gyur / /
yang dag spong ba'i brtson 'grus de / /
yang dag ldan pa'i rnal 'byor pa / /
de yi bdag rkyen brtson 'grus kyi / /
ting 'dzin nya bar skye bar 'gyur / /
sems sbyong ldan pa yi ni sems / /
de kho na nyid gcig pu'i sems / /
sems ni bdag pos ma bskyed par / /
de la ting 'dzin skye bar 'gyur / /
da lta bdag la sdig pa'i chos / /
yod pa nyid dam 'on te med / /
dpyod pa zhes pa'i ting 'dzin gyi / /
rgyal por sems ni rtse gcig 'gyur / /
'jig rten 'das pa'i rdzu 'phrul gyi / /
rkang pa'i rgyu dang rkyen rnams so / /
rdzu 'phrul rkang pa bzhi po dag /
gsungs pa 'di dag ting 'dzin te / /
'di las bzod par 'gyur zhes pa'i / /
dge ba'i rtsa ba skye bar 'gyur / /
de bzhin gshegs pas yang dag bstan / /
chos kun mngon par 'dod par 'gyur / /
bzod thob ngan song mi 'gro zhing / /
rgyal bas byang chub lung ston 'gyur / /
rgyal ba'i sras ni sems bskyed nas / /
grangs med bskal pas nges 'byung 'gyur / /
dad dang brtson 'grus dran pa dang / /
de bzhin ting 'dzin shes rab bcas / /
dbang po lnga ste mthong lam gyi / /
bskyed pa yi ni bdag po nyid / /
bden dang dkon mchog dge sogs la / /
dad dang ye shes bdag nyid de / /
de yang rnam pa gsum du 'dod / /
dad dang yod nyid gsungs pa nyid / /
le lo don med brtson pa dang / /
yi chad pa dang zhum bdag nyid / /
de dag gnyen po brtson 'grus te / /
dge la spro ba'i mtshan nyid do / /
dran pa dus gsum sa la ni / /
sems ni nyams pa med pa'o / /
sems rtse gcig pa'i chos la ni / /
ting nge 'dzin du yongs su brjod / /
shes rab thos bsam las byung zhing / /
chos rab 'byed pa'i bdag nyid do / /
'di dag sngon du skyes kyang ni / /
rim pa 'dis ni rgyas pa'o / /
de nas chos mchog de bzhin nyid / /
ces pa'i dge ba'i rtsa ba 'byung / /
'jig rten pa yi chos kun gyi / /
mchog nyid phyir ni de bzhin brjod / /
dbang po rnams dang stobs rnams su / /
rim pas 'phel ba nyid du 'gyur / /
bzod pa chos mchog la gnas te / /
dad pa la sogs stobs ldan pas / /
gang tshe lha dang bdud dang ni / /
nyon mongs kun gyis thub dka' zhing / /
ting 'dzin grangs las 'das pa ni / /
blo ldan la ni skye bar 'gyur / /
'di ni nges par 'byed pa yi / /
cha bzhi ru ni brjod pa yin / /
chung dang 'bring sogs dbye ba yis / /
tha dad so so'i dge ba gsum / /
'di dag sbyor ba'i lam du 'gyur / /
tshogs kyi sa ni zhes kyang ngo / /
de bzhin so so'i skye bo'i sa / /
mngon par dga' ba rin chen 'od / /
'di ni rgyal ba'i lam la 'jug pa las sbyor lam brjod pa'i le'u ste nyi shu rtsa bzhi pa'o // //
da ni byang chub sems dpa' yi / /
mthong ba'i lam ni brjod par bya / /
yang dag de nyid yang dag mthong / /
mi mthun phyogs ni spong bar 'gyur / /
mthong lam de yi dri ma ni / /
rtsa ba'i bag la nyal drug ste / /
chags dang khong khro nga rgyal lta / /
ma rig the tshom zhes nyon mongs / /
'dod chags la yang rnam gnyis te / /
'dod pa'i khams kyi 'dod chags gang / /
de ni 'dod pa'i 'dod chags mchog /
gzugs dang gzugs med gyur pa ni / /
srid pa'i chags pa'o lta ba ni / /
bdag dang bdag gir rtag chad dang / /
med dang dman la chad lta dang / /
rgyu min lam min der lta ba / /
de rnams lta ba lnga yin no / /
nyon mongs bcu ni khams gsum du / /
brgyad cu rtsa brgyad du dbye ste / /
'phags pa'i bden pa bzhi rnams kyis / /
lta ba 'di dag slar yang spong / /
gang 'di 'dod par spyod pa yi / /
sdug bsngal bden pa yid byed na / /
mi rtag sdug bsngal stong pa dang / /
bdag med rnam par skye bar 'gyur / /
sdug la chos shes bzod pa dang / /
sdug bsngal la chos shes 'di gnyis / /
'dod pa'i chu bo'i nyon mongs gang / /
sngar bstan de rnams kun spang byed / /
de bzhin gzugs dang gzugs med pa'i / /
srid pa'i sdug bsngal bden bsgoms pas / /
sdug bsngal rjes su shes bzod dang / /
de shes pa ni yang dag skye / /
gzugs dang gzugs med nyon mongs ni / /
de nyid khong khro ma gtogs pa / /
rab tu 'joms te so so ru / /
rnam pa dgu gnyis bco brgyad do / /
'di ltar khams gsum nyon mongs ni / /
sdug bsngal bden pa mthong ba yi / /
skad cig bzhi po 'di nyid kyis / /
nyi shu rtsa brgyad rab tu spong / /
'dod pa'i kun 'byung bden pa ni / /
rgyu dang kun 'byung dang yang ni / /
rab tu skye dang de bzhin rkyen / /
rnam pa bzhir ni yid la bya / /
kun 'byung la chos shes bzod dang / /
de shes pa ni yang dag skye / /
tshul khrims brtul zhugs 'jig tshogs lta / /
mthar 'dzin lta rnams ma gtogs pa / /
'dod chags khong khro nga rgyal dang / /
ma rig the tshom 'di dag dang / /
log lta lta ba mchog 'dzin te / /
'dod pa'i 'dun rnams zad par 'gyur / /
gzugs dang gzugs med gyur pa yi / /
kun 'byung bden pa bsgoms pa las / /
kun 'byung la rjes shes bzod dang / /
de shes pa ni rab tu skye / /
gzugs dang gzugs med nyon mongs ni / /
khong khro ma gtogs rab 'joms te / /
so sor drug drug bcu gnyis so / /
de ltar khams gsum nyon mongs rnams / /
kun 'byung bden pa mthong ba las / /
skad cig bzhi po 'di dag ni / /
nyid kyis bcu dgu zad par byed / /
'gog dang zhi dang de bzhin du / /
gya nom pa dang nges 'byung ste / /
'gog pa'i bden pa 'dod pa de / /
rnam pa bzhi 'di yid la bya / /
'gog la chos shes bzod pa dang / /
de shes yang dag skyes pa las / /
gang de kun 'byung du gsungs rnams / /
nyon mongs bdun ni rab tu spong / /
blo ldan byang chub sems dpa' gang / /
gzugs dang gzugs med khams phyin nas / /
slar yang 'gog pa'i bden pa ni / /
yid la byas pa de la ni / /
'gog la rjes shes bzod pa dang / /
de shes yang dag skyes pa las / /
gzugs dang gzugs med srid nyon mongs / /
rnams ni so sor drug rim bzhin / /
gnyis por de ltar bcu gnyis te / /
khams gsum por ni skad cig bzhin / /
'gog bden de ni mthong ba las / /
bcu dgu rab tu spang ba'o / /
lam gyi bden pa bsgoms pa ni / /
'dod pa'i khams su rnam pa bzhi / /
lam dang nges par 'byin pa dang / /
rigs pa sgrub pa'i rang bzhin las / /
lam la'ang chos shes bzod pa dang / /
de shes yang dag skyes pa las / /
tshul khrims brtul zhugs mchog 'dzin dang / /
bcas pa brgyad ni 'dod pa'i'o / /
gzugs dang gzugs med gyur pa ni / /
de bzhin lam bden bsgoms pa las / /
gzhan yang lam la rjes shes pa'i / /
bzod dang de shes skyes pa las / /
gzugs dang gzugs med gyur pa na / /
bdun bdun de ni bcu bzhi'o / /
da ltar khams gsum nyon mongs rnams / /
lam gyi bden pa mthong ba las / /
skad cig bzhi po 'di yis ni / /
nyi shu rtsa gnyis rab tu spong / /
'di dag gis ni byang sems kyi / /
mthong ba'i lam ni rab tu skye / /
'phags pa'i bden pa bzhi po rnams / /
de ltar mthong ba'i lam de nyid / /
nyon mongs pa ni brgyad cu brgyad / /
bden pa yis ni rab 'joms so / /
'gro kun ngo bo med pa ste / /
gzugs brnyan dang mtshungs gsal ba'o / /
dag cing gnyis med nam mkha' mnyam / /
de nyid de nas mthong bar 'gyur / /
mthong lam du ni bden mthong ba'i / /
bden pa'i rgya mtsho skye ba'o / /
mthu dang sems can don dang ni / /
ting 'dzin yon tan mtha' yas ldan / /
dran dang chos rab 'byed pa yi / /
shes rab brtson 'grus gong du brjod / /
dga' ba sems las byung bar gsungs / /
shin tu sbyangs pa lus bde ste / /
snyoms par gnas pa'i btang snyoms so / /
ting 'dzin sems ni rtse gcig pa'o / /
byang chub yan lag bdun ldan pa'i / /
chos 'di dag ni zag pa med / /
de nas kun bden mi 'gyur ba'i / /
ting 'dzin de nas de la skye / /
dbu ni bcad nas sbyin byed kyang / /
sdug bsngal bar ni mi 'gyur ro / /
de ltar dga' ba'i sa de la / /
sbyin pa'i pha rol phyin rjes 'brang / /
byang chub sems dpas dang po yi / /
mchog tu dga' ba thob pa nyid / /
'di ni rgyal ba'i lam la 'jug pa las mthong lam brjod pa'i le'u ste nyi shu rtsa lnga pa'o // //
de nas yang ni bsgom pa'i lam / /
theg pa gsum la rjes gnas pa'i / /
phra zhing phra ba'i dri ma ni / /
zad byed 'bad pas bsgom par bya / /
mthong ba'i don gyi de nyid la / /
sems kyis yang yang bskyed cing bsgom / /
goms nas thar pas 'gro ba'i lam / /
chung dang 'bring dang chen po ste / /
slar yang gsum du dbye ba ni / /
chung ngu'i chung ngu chung ngu'i 'bring / /
chung ngu yi ni chen po dang / /
de bzhin 'bring dang chen po yang / /
'dod pa'i sar ni dgu ru dbye / /
bsam gtan gzugs med snyoms 'jug gi /
sa brgyad pa la de bzhin no / /
so so so so'i sa la ni / /
dgu dgu yi ni rnam par 'gyur / /
'di ltar bsgom la khams gsum du / /
brgyad cu rtsa gcig dbye ba ni / /
mi mthun spang bya las phye ba / /
chags dang khong khro nga rgyal dang / /
ma rig bag la nyal 'di bzhi / /
'dod pa'i khams kyi mi mthun phyogs / /
bsgom pas spang bar bya rnams so / /
de bzhin gzugs kyi khams su ni / /
khong khro ma gtogs gsum de nyid / /
gsum ni gzugs med khams su ste / /
bcu po 'di ni khams gsum du'o / /
chung ngu'i 'bring dang chen po ni / /
slar yang gsum du dbye ba ste / /
chung ngu'i chung sogs dbye ba ni / /
dgu ru 'dod pa'i sa rnams su'o / /
bsam gtan gzugs med sa brgyad la / /
mi mthun phyogs ni dgu dgu'o / /
'dod pa la sogs sa dgu la / /
rnam pa brgyad cu rtsa gcig 'gyur / /
lam la bzlog pa'i rim pa nyid / /
chung ngu'i chung ngu la sogs kyis / /
chen po'i che sogs dri ma spong / /
gsungs pa'i mthong dang bsgom pa'i lam / /
mthong ba zhes ni gsungs pa dang / /
bsgom lam zhes pa la brten nas / /
nyan thos sogs kyi tshul gyis ni / /
sa brgyad po ni thob par 'gyur / /
de yang rigs kyi sa dang po / /
gnyis pa de bzhin brgyad pa ste / /
mthong ba zhes bya gsum pa'o / /
bzhi pa de bzhin bsrabs pa'i sa / /
lnga pa 'dod chags bral zhes pa / /
drug pa byas pa bsrung ba ste / /
bdun pa nyan thos zhes pa'o / /
brgyad pa de bzhin rang rgyal sa / /
nyan thos rang rgyal byang chub kyi / /
lam zhugs pa la gsungs pa'o / /
byang chub sems dpa' shes bya ni / /
dri ma med sogs sa dgu ste / /
'phags lam yan lag brgyad po dang / /
mtshungs par ldan pa bsgom pa'i lam / /
lta ba rtog pa ngag dang las / /
'tsho ba dang ni rtsol ba dang / /
dran pa ting 'dzin yang dag ldan / /
lam gyi yan lag brgyad por shes / /
gnyis pa dri ma med pa'i sa / /
nyes dang dri ma kun zad phyir / /
tshul khrims pha rol phyin dag pa / /
ston ka'i zla 'od dang mtshungs so / /
bzod pa'i pha rol phyin dag pa / /
gsum pa 'od byed pa yang ni / /
ye shes me lce rab 'bar bas / /
'dzin pa gnyis ni legs par bsregs / /
bzhi pa 'od 'phro ba yang ni / /
yang dag ye shes 'od 'phro'i phyir / /
brtson 'grus pha rol phyin lhag cing / /
byang chub phyogs kyis rgyun du byas / /
lnga pa rgyal bar dka' ba yang / /
bdud kun gyis thub shin tu dka' / /
bsam gtan phar phyin gyis bcings pa / /
bsod nams tshogs kyi bsgrubs pa nyid / /
drug pa mngon du 'gyur zhes pa / /
sangs rgyas chos la mngon phyogs nyid / /
shes rab pha rol phyin dag pa / /
'gog pa'i bden pa thob ste rgyas / /
bdun pa ring song thabs chen po / /
rjes su ring du song ba'i phyir / /
blo [(]ltan [,]ldan [)]skad cig skad cig der / /
'gog pa yang ni thob par 'gyur / /
de bzhin brgyad pa mi g.yo'i phyir / /
gzhon nu'i sa ste mi g.yo ba / /
smon lam rnam par dag pa'i sa / /
'gog las rgyal ba skul byed pa'o / /
dgu pa legs pa'i blo gros zhes / /
bgyi ba'i sa ste stobs la brten / /
'di ni blo ldan legs pa yi / /
blo gros so sor rig pa thob / /
bcu pa chos kyi sprin yang ni / /
dam chos char ni mngon par 'bebs / /
'di ni byang sems dbang bskur te / /
sangs rgyas rnams kyis dag par byed / /
'di ni rgyal ba'i lam la 'jug pa las bsgom lam brjod pa'i le'u ste nyi shu rtsa drug pa'o // //
lam gzhan kun la khyad 'phags shing / /
rtse mo nyid du phyin pa las / /
khyad par lam du grags pa yang / /
sa ni bcu pa'i nang du'o / /
sangs rgyas zhing dang mngon shes dang / /
dam pa'i bsod nams ye shes tshogs / /
rdzogs pa'i byang chub phyogs kyi chos / /
rnams dang zhi gnas lhag mthong bcas / /
gzungs dang spobs pa rnams dang ni / /
sha la sogs pa'i spyan lnga dang / /
'di dag la sogs chos rnams kun / /
thams cad du ni yongs su sbyong / /
'di ni rgyal ba'i lam la 'jug pa las khyad par gyi lam bshad pa'i le'u ste nyi shu rtsa bdun pa'o // //
sa 'di rnams kyi sbyong ba'i lam / /
'phags pa mi pham zhabs kyis ni / /
mngon par rtogs pa'i rgyan du gsungs / /
yongs su sbyong ba rnam bcu yis / /
sa ni dang po 'thob 'gyur te / /
bsam dang phan pa'i dngos nyid dang / /
sems can rnams la sems mnyam nyid / /
gtang dang bshes gnyen bsten pa dang / /
dam chos dmigs pa tshol ba dang / /
rtag tu nges 'byung sems nyid dang / /
sangs rgyas skur 'dod dga' ba dang / /
chos ston pa dang bden pa yi / /
tshig ni bcu pa yin par 'dod / /
'di dag rang bzhin mi dmigs pas / /
yongs su sbyong bar shes par bya / /
tshul khrims byas pa gzo dang bzod / /
rab tu dga' dang snying rje che / /
bkur sti bla ma la gus nyan / /
brgyad pa sbyin pa sogs la brtson / /
thos pa mi ngoms nyid dang ni / /
zang zing med par chos sbyin dang / /
sangs rgyas zhing kun sbyong ba dang / /
'khor bas yongs su mi skyo dang / /
ngo tsha khrel yod ces bya ba / /
rlom med bdag nyid de rnams lnga / /
nags gnas 'dod chung chog shes dang / /
sbyangs pa yang dag sdom bsten dang / /
bslab pa yongs su mi gtong dang / /
'dod pa rnams la smod pa dang / /
mya ngan 'das dang bdog kun gtong / /
mi zhum pa dang lta ba med / /
'dris dang khyim dang 'khren pa dang / /
'du 'dzir gyur pa'i gnas dang ni / /
bdag bstod gzhan la brnyas pa dang / /
mi dge las kyi lam bcu dang / /
rlom pas khengs dang phyin ci log /
blo ngan dang ni nyon mongs bzod / /
bcu po 'di ni rnam spangs na / /
sa lnga pa ni yang dag 'thob / /
sbyin dang tshul khrims bzod brtson 'grus / /
bsam gtan shes rab rab rdzogs pas / /
slob ma dang ni bse ru la / /
dga' dang skrag pa'i sems spangs dang / /
slong na mi zhum bdog pa kun / /
btang yang mi dga' med pa dang / /
dbul yang slong ba mi spong bas / /
sa ni drug pa yang dag 'thob / /
bdag dang sems can 'dzin pa dang / /
srog dang gang zag chad rtag dang / /
mtshan ma rgyu dang phung po dang / /
khams dang skye mched dag dang ni / /
khams gsum pa la gnas dang chags / /
sems ni kun du zhum pa dang / /
dkon mchog gsum dang tshul khrims la / /
de lta ba yi mngon zhen dang / /
stong pa nyid la rtsod pa dang / /
de dang 'gal ba'i nyes pa ni / /
nyi shu gang la rnam chad pa / /
de yis sa ni bdun pa thob / /
rnam thar sgo gsum shes pa dang / /
'khor gsum rnam par dag nyid dang / /
snying rje dang ni rlom med dang / /
chos mnyam nyid dang tshul gcig shes / /
mi skye ba dang bzod shes dang / /
chos rnams rnam pa gcig tu ston / /
rtog pa kun du 'joms pa dang / /
'du shes lta dang nyon mongs spong / /
zhi gnas nges par sems pa dang / /
lhag mthong la ni mkhas pa dang / /
sems dul ba dang thams cad la / /
thogs pa med pa'i ye shes dang / /
chags pa'i sa min gar 'dod pa'i / /
zhing gzhan du ni mnyam 'gro dang / /
kun du bdag gi ngo bo ni / /
ston pa nyid dang nyi shu'o / /
sems can kun yid shes pa dang / /
mngon par shes pas rtse ba dang / /
sangs rgyas zhing bzang bsgrub pa dang / /
yongs su brtag phyir sangs rgyas ston / /
dbang po shes dang rgyal ba yi / /
zhing skyong sgyu ma ltar gnas dang / /
bsams bzhin srid pa len pa dang / /
las ni rnam pa 'di brgyad bshad / /
smon lam dag ni mtha' yas dang / /
lha la sogs pa'i skad shes dang / /
spobs pa chu bo lta bu dang / /
mjal du 'jug pa mchog dang ni / /
rigs dang rus dang cho 'brang dang / /
'khor dang skye ba dag dang ni / /
nges 'byung byang chub shing rnams dang / /
yon tan phun sum tshogs pa yin / /
sa dgu 'das nas ye shes ni / /
gang gis sangs rgyas sar gnas pa / /
de ni byang chub sems dpa'i sa / /
bcu pa yin par shes par bya / /
'di ni rgyal ba'i lam la 'jug pa las sa bcu yongs su sbyong ba'i lam brjod pa'i le'u ste nyi shu rtsa brgyad pa'o // //
tshogs ni thams cad ma lus pas / /
lam ni yongs su dag pa'i rgyun / /
sangs rgyas rnams kyi sku bzhi ni / /
blo chen rnams kyis rdzogs par 'gyur / /
khams gsum spyod pa las grol ba / /
dag cing zhi la mkha' mnyam pa / /
brtag dka' rtogs par dka' ba yi / /
bden bzhi dpe med mthug po ste / /
mchog gi bde bas khyab pa'o / /
mchog tu mi 'gyur bde dam pa / /
rnam par rtog med cha las 'das / /
yang dag mtha' ste 'od gsal ba / /
rnam par shes pa'i chos nyid 'das / /
phra rab rdul ni rnam par spangs / /
skyid cing 'jigs med snying brtse yi / /
mthar phyin chos rnams rang bzhin bdag /
lhan skyes ngo bo nyid ces pa'i / /
sku de sangs rgyas spyod yul lo / /
mngon par rtogs pa'i rgyan du ni / /
'phags pa mi pham pas gsungs te / /
thub pa'i ngo bo nyid sku ni / /
zag pa med pa'i chos gang dag /
thob gyur rnam kun rnam dag pa / /
de dag rang bzhin mtshan nyid can / /
ngo bo nyid kyi sku'o / /
byang chub phyogs sogs chos rnams ni / /
rdzogs sangs rgyas rnams spyod yul lo / /
sgrib pa kun las nges grol ba / /
stong pa nyid dang ro gcig mchog /
chos rnams de dag kun gyi ni / /
rten du yang dag rab tu brjod / /
rnam pa kun gyi mchog ldan pa / /
khyab bdag stong nyid ro gcig ste / /
rnam dag stong nyid gcig pa'i bdag /
sna tshogs gzugs 'dzin dam pa ste / /
stong nyid snying rje dbyer med pas / /
dngos dang dngos min gcig mtshan nyid / /
bden pa gnyis kyi bdag nyid du / /
dpal ldan chos sku ston pa'o / /
gtso bo ye shes tshogs gnyis ni / /
yongs su smin pa mkha' dang mtshungs / /
gtso bo sems gang gsal dag pa / /
thub pa zung 'jug bdag nyid do / /
rdzogs sangs rgyas dang de sras kyis / /
chos kyi sku de gsungs pa ste / /
mngon rtogs rgyan du gsungs pa ni / /
byang chub phyogs mthun tshad med dang / /
rnam par thar dang mthar gyis ni / /
snyoms 'jug dgu yi bdag nyid dang / /
zad par bcu yi bdag nyid dang / /
zil gyis gnon pa'i skye mched ni / /
rab tu dbye bas rnam brgyad dang / /
nyon mongs med dang smon mkhyen dang / /
mngon shes so so yang dag rig /
rnam pa thams cad dag bzhi dang / /
dbang bcu dang ni stobs bcu dang / /
mi 'jigs pa ni bzhi dag dang / /
bsrung ba med pa rnam gsum dang / /
dran pa nyer gzhag rnam gsum dang / /
bsnyel ba mi mnga'i chos nyid dang / /
bag chags yang dag bcom pa dang / /
skye la thugs rje chen po dang / /
thub pa kho na'i ma 'dres chos / /
bco brgyad bshad pa gang yin dang / /
rnam pa thams cad mkhyen nyid dang / /
chos kyi sku zhes brjod pa yin / /
chos kyi sku'o / /
theg chen kun gyi rnam pa ni / /
sdud pa'i chos ni yang dag gsungs / /
sa bcu dbang phyug rnams dang ni / /
de ni bde ba longs spyod nyid / /
thogs med zag med khyab pa ste / /
gsal zhing 'byung ba'i rdul phran spangs / /
dbang po'i gzhu dang nam mkha' yi / /
skar tshogs dri ma med pa bzhin / /
me long rnams su phan tshun du / /
de ni gzugs brnyan gzugs brnyan bzhin / /
sum cu gnyis mtshan brgyad cu yi / /
dpe byad rgyan du byas te 'bar / /
bsod nams tshogs ni gtso bo ru / /
rnam par smin pa gsungs bdag nyid / /
ma lus nam mkha' yongs gang zhing / /
mtha' yas 'od gsal mtha' yas pa / /
de ltar mngon rtogs rgyan las gsungs / /
mtshan 'di sum cu rtsa gnyis dang / /
dpe byad brgyad cu'i bdag nyid 'di / /
theg chen nye bar longs spyod phyir / /
thub pa'i longs spyod rdzogs skur bzhed / /
longs spyod rdzogs pa'i sku'o / /
ji lta ji lta'i gzugs kyis ni / /
sems can 'dul bar 'gyur ba ste / /
sems can bsam pa'i rjes brtags nas / /
shAkya thub pa la sogs pa'i / /
thub pas 'khor ba ma stongs bar / /
kun du skye dang byang chub sogs / /
bstan nas 'gro don byed pa ste / /
lus gtsor sprul pa'i mtshan nyid de / /
'phags pa rgyal ba byams pas gsungs / /
gang gis srid pa ji srid par / /
'gro la phan pa sna tshogs dag /
mnyam du mdzad pa'i sku de ni / /
thub pa'i sprul sku rgyun mi 'chad / /
sprul sku'o / /
gzhan yang rgyal bas lung bstan pa / /
'phags pa klu sgrub kyis gsungs pa / /
khams gsum spyod pa las grol mkha' dang mnyam gyur dngos kun ngo bo nyid / /
dag cing zhi la rnam bsten mchog zhi'i rang bzhin rnal 'byor pa nyid sprul / /
rtogs dka' brtag par dka' la bdag gzhan rab phan khyab cing mtshan ma med / /
rgyal ba'i bden pa mnyam med mnyam sku mi rtog sku gcig la phyag 'tshal / /
lhan cig skyes pa'i sku'o / /
gang zhig gcig min du ma ma yin bdag dang gzhan phan phun tshogs chen po'i gzhir gyur pa / /
dngos dang dngos med ma yin nam mkha' bzhin du ro mnyam rtogs par dka' ba'i rang bzhin can / /
'gyur med gos pa med cing zhi la mi mnyam mnyam pa khyab pa po ste spros med pa / /
so sor rang rig dpe med rgyal ba rnams kyi chos sku de la bdag ni phyag 'tshal lo / /
chos sku'o / /
gang zhig 'jig rten las 'das bsam gyis mi khyab legs byas dam pa'i 'bras bu'i bdag nyid du / /
'byor pas 'khor gyi nang du sna tshogs gsal mdzad blo ldan chen po rnams ni dga' ba'i rgyu / /
sangs rgyas rnams ni 'jig rten kun las rab byung rgyun mi 'chad par rgya chen dam chos sgrogs / /
chos kyi rgyal srid che la rab zhugs longs spyod rdzogs sku de la 'dir ni bdag phyag 'tshal / /
longs spyod rdzogs pa'i sku'o / /
gang zhig sems can smin pa'i ched du la lar me bzhin du ni gsal bar snang gyur cing / /
yang ni la lar rdzogs par byang chub chos 'khor bskor nas slar yang mya ngan 'das gang mthong / /
rnam pa du mar zhugs nas srid gsum 'jigs pa sel ba'i thabs su sna tshogs gzugs kyis ni / /
phyogs bcur rjes song don chen thub pa rnams kyi sprul pa'i sku la 'dir ni phyag 'tshal lo / /
sprul pa'i sku'o / /
longs spyod rdzogs pa'i sku la gnas / /
mtshan dang dpe byad rnams kyi yang / /
spros pa rgya che ba yi phyir / /
so so ru ni mngon par brjod / /
bla ma'i rjes 'gro la sogs pas / /
phyag zhabs 'khor los mtshan pa'o / /
mi phyed sdom pa blangs pa yis / /
zhabs ni rab tu legs par gnas / /
bsdu ba'i dngos po bzhi po ni / /
yun ring du ni bsten pa yis / /
phyag dang zhabs kyi sor mo ni / /
ngang pa bzhin du dra bas 'brel / /
gya nom pa yi bza' bca' sogs / /
rab tu byin pas phyag zhabs ni / /
gzhon zhing 'jam ste byis pa ni / /
skyes ma thag pa ji bzhin no / /
lhag pa la sogs byin pa yis / /
phyag zhabs gnyis kyi rgyab dang ni / /
ltag khung phrag pa gnyis te bdun / /
mtho ba yi ni sku can nyid / /
gsod pa'i skye bo thar byas pas / /
lag pa'i sor mo ring ba nyid / /
skye 'gro'i mtsho la phan btags pas / /
rtag tu rting pa yangs pa nyid / /
srog gcod pa ni spangs pa yis / /
sku che shin tu drang ba nyid / /
dge chos blangs pa'i gtso bo yis / /
zhabs kyi long bu mi mngon nyid / /
dge ba blangs te spel ba yis / /
spu ni gyen du phyogs pa nyid / /
rig dang bzo sogs gus byas te / /
byin pa e n+ya'i byin pa nyid / /
slong ba bdog pa'i nor byin pas / /
phyag ni ring zhing mdzes pa nyid / /
gsang ba'i tshig ni bsrungs pa dang / /
'gro ba tshangs spyod la bkod pas / /
mdoms kyi sba ba sbubs su ni / /
nub pa nyid du grags pa'o / /
gding ba gya nom pa byin pas / /
mdog ni gser 'dra ba nyid dang / /
khang bzangs dam pa byin pa yis / /
pags pa 'jam zhing gser mdog nyid / /
'du 'dzi la sogs spangs pa yis / /
spu ni re re nas g.yas 'khyil / /
dge ba'i bshes gnyen thams cad ni / /
gnas ji lta bzhin bkod pa yis / /
zhal mdzod spus mtshan drag tshig ni / /
med pa seng ge'i ro stod 'dra / /
snyan dang rim pas legs smras pas / /
dpung mgo shin tu zlum pa nyid / /
smin la sogs pa rab byin pas / /
thal gong yang dag rgyas pa dang / /
de bzhin nad pa'i g.yog byas pas / /
ro ni bro ba'i mchog nyid do / /
nags tshal kun dga' ra ba sogs / /
mi rnams yang dag byed bcug pas / /
sku yi dkyil 'khor mnyam nyid de / /
n+ya gro d+ha yi dkyil 'khor bzhin / /
gtsug lag khang sogs byin pa yis / /
dbu ni gtsug tor ldan pa nyid / /
'jam zhing snyan pa'i tshig smras pas / /
ljags ni ring zhing srab pa nyid / /
dam chos legs par go byas pas / /
de bzhin tshangs pa'i gsung nyid do / /
sems can kun la tshig kyal pa / /
spangs pas seng ge'i 'gram pa nyid / /
sems can kun la legs bkur ba'i / /
sbyin pa sogs kyis tshems dkar nyid / /
'tsho ba dag pa don gnyer bas / /
tshems ni mnyam pa nyid du brjod / /
bden tshig kun du spyad pa yis / /
tshems ni thags ni bzang ba nyid / /
phra ma'i tshig ni spangs pa yis / /
tshems ni bzhi bcu tshang ba nyid / /
sems can kun la mnyam nyid du / /
bltas pas spyan ni mthon mthing nyid / /
khong khro sogs dang bral bltas pas / /
rdzi ma pa yi lta bu nyid / /
gsungs pa 'di dag thub chen gyi / /
mtshan ni sum cu rtsa gnyis so / /
'du byed kun la ma chags pas / /
thub pa'i sen mo zangs mdog nyid / /
sems can kun la phan bsams pas / /
sen mo'i mdog ni snum pa nyid / /
rigs kyi mchog las 'khrungs pa'i phyir / /
sen mo mtho ba nyid yin no / /
tshul ni kha na ma tho ba / /
med pas sor mo zlum pa nyid / /
legs par dge ba bsags pa yis / /
sor mo rnams ni rgyas pa nyid / /
mthar gyis zhugs pa nyid kyis ni / /
sor mo byin gyis phra ba nyid / /
lus sogs las dang 'tsho ba ni / /
rab bsrungs rtsa mi mngon pa nyid / /
nyon mongs mdud pa rnam dgrol bas / /
rtsa yi mdud pa med pa nyid / /
sems la chos ni sbas pa yis / /
long bu mi mngon pa nyid do / /
skye bo kun bgrod dka' bsgral bas / /
zhabs mi mnyam pa med pa nyid / /
mi zil gnon mkhas bsod nams kyis / /
seng ge'i stabs su gshegs pa nyid / /
klu zil gnon mkhas bsod nams kyis / /
glang po'i stabs su gshegs pa nyid / /
mkha' la gshegs mkhas bsod nams kyis / /
ngang pa'i stabs su gshegs pa nyid / /
skyes bu khyu mchog bsod nams kyis / /
khyu mchog stabs su gshegs pa nyid / /
bskor phyogs lam mthun gshegs pa yis / /
g.yas su ldog cing gshegs pa nyid / /
mdzes pa'i dge mkhas nyid kyis ni / /
yang dag mdzes par gshegs pa nyid / /
rtag tu gya gyu'i sems med pas / /
mi g.yo bar ni gshegs pa yin / /
rnam dag yon tan thob pa'i phyir / /
sku ni 'khril bag chags pa nyid / /
sdig pa'i chos dang ma bsags pas / /
sku ni byi dor byas 'dra nyid / /
gdul bya kun gyi sems brtags nas / /
dam pa'i chos ni ston pa dang / /
lus sogs gtsang sbra'i tshul gyis ni / /
sku ni rim par 'tsham pa dang / /
sku sogs kun spyod gtsang sbra'i phyir / /
sku ni shin tu gtsang ba nyid / /
thugs ni brtse chen gyis brlan phyir / /
sku ni shin tu 'jam pa nyid / /
thugs ni shin tu yongs dag phyir / /
sku ni rnam par dag pa nyid / /
chos 'dul ba ni rdzogs pa yis / /
thub pa'i mtshan ni rdzogs pa nyid / /
yangs mdzes yon tan brjod pa yis / /
sku yi kho lag yangs pa nyid / /
kun la thugs ni snyoms pa'i phyir / /
gom pa shin tu snyoms pa nyid / /
rnam dag chos ni yang dag ston / /
spyan ni shin tu yongs dag nyid / /
go sla'i chos ni ston pa'i phyir / /
shin tu gzhon sha can nyid dang / /
thugs ni rtag tu ma zhum phyir / /
dku ni zhum pa med pa nyid / /
dge ba yang dag 'phags pa yis / /
shin tu rgyas shing mtho ba'i sku / /
yang srid pa ni zad pa'i phyir / /
sku ni shin tu grims pa nyid / /
rten cing 'brel 'byung gsal ston pas / /
yan lag rnam par phyed pa nyid / /
tshig don shin tu rnam dag par / /
ston pas gzigs pa dag pa nyid / /
brtul zhugs phun tshogs slob ma ni / /
bsdus pas dku ni zlum pa nyid / /
bdud stobs 'joms pas dku ma zhom / /
de bzhin dam pa'i sku nyid do / /
chos zad pa ni bzlog pa'i phyir / /
phyal ni phyang nge ba nyid do / /
shin tu zab pa'i chos ston pas / /
lte ba zab pa nyid yin no / /
slob pa mthun par 'dzin pa yis / /
lte ba g.yas phyogs 'khyil pa nyid / /
thams cad du ni rab mdzes pa'i / /
'khor 'byung ba yi chos nyid kyis / /
de'i phyir kun du rtag pa ni / /
kun nas mdzes pa nyid yin no / /
thugs ni kun du yang dag phyir / /
kun du spyod pa gtsang ba nyid / /
dus min chos dang bral ba'i phyir / /
sku la sme ba gnag bag med / /
lus sogs zo mdog bde ba yi / /
rgyu yi chos ni bstan pa'i phyir / /
phyag gnyis shing bal lta bur ni / /
shin tu legs par 'jam pa nyid / /
dge sbyong chen po brnyes pa yis / /
phyag gi ri mo mdangs yod nyid / /
chos zab mo la gnas pa'i phyir / /
phyag gi ri mo zab pa nyid / /
phyi rjes su ni yang dag par / /
yang dag chos ni ston mdzad dang / /
sems can kun la brtse ba yis / /
phyag gi ri mo ring ba nyid / /
bslab pa rab mang kun ston pas / /
zhal ni ha cang mi ring nyid / /
khams gsum po ni thams cad kyi / /
shin tu rab tu gsal bar ni / /
gzugs brnyan lta bur shes pa'i phyir / /
mchu ni bim pa ltar dmar nyid / /
'jam por smras pas ljags mnyan nyid / /
yon tan mchog mnga' ljags srab nyid / /
chags pa'i byis pa gting dpag dka'i / /
chos kyis 'dul bas ljags dmar nyid / /
bsnyengs pa thams cad mi mnga' bas / /
'brug gi sgra dang ldan pa nyid / /
shin tu snyan la sogs gsungs pas / /
gsung snyan mnyen la 'jam pa nyid / /
srid pa'i kun sbyor bsdams pa'i phyir / /
mche ba zlum pa nyid yin no / /
gdul dka'i sems can 'dul ba'i phyir / /
mche ba rno ba nyid yin no / /
shin tu dkar ba'i chos kyis ni / /
gtul phyir mche ba dkar ba nyid / /
mnyam pa'i sa la rab gnas phyir / /
mche ba rab tu mnyam pa nyid / /
rim pas chos ni nges rtogs shing / /
gsal bas mche ba byin gyis phra / /
shes rab mchog la gnas pa'i phyir / /
shangs ni mtho zhing yid du 'ong / /
skye 'gro gtsang ma phun tshogs pas / /
shangs ni yang dag gtsang ba nyid / /
chos ni shin tu rgya che'i phyir / /
spyan ni yangs pa nyid yin no / /
don gyi tshogs ni bsdus pa yis / /
mchog tu rdzi ma stug pa nyid / /
gzhon nu ma kun mngon mgu bas / /
spyan ni pad 'dab rgyas 'dra nyid / /
rtag tu phyi rjes gzigs pa'i phyir / /
de bzhin smin tshugs ring ba nyid / /
chos 'dul 'jam po la mkhas pas / /
smin ma shin tu 'jam pa nyid / /
thugs rgyud dge bas brlan pa'i phyir / /
smin ma shin tu snum pa nyid / /
thams cad du ni skyon gzigs phyir / /
smin ma'i spu ni mnyam pa nyid / /
mchog tu gnod pa bzlog mdzad pas / /
phyag ni ring zhing rgyas pa nyid / /
chags sogs g.yul las nges rgyal bas / /
snyan gnyis mnyam pa nyid yin no / /
sems can kun gyi rgyud la ni / /
rab tu gnod pa spangs pa yis / /
sgra gsan snyan gyi dbang po ni / /
nyams pa rnam par spongs pa nyid / /
lta bas byas pa thams cad kyis / /
gzhan du mi 'gyur ba nyid kyis / /
dpral ba legs 'byes rtsod pa kun / /
zhi byas dbyes ni che ba nyid / /
smon lam yongs su rdzogs pa yis / /
dbu ni yongs su rgyas pa nyid / /
'dod la zhen pa bzlog pa yis / /
dbu skra bung ba ltar gnag nyid / /
mthong dang bsgom pa'i spang bya ni / /
bcom pas dbu skra stug pa nyid / /
bstan pa blo ni 'jam po yis / /
yongs su shes pas dbu skra 'jam / /
dri mas thun ni ma 'khrugs pas / /
skra ni ma 'dzings pa nyid do / /
rtag par tshig rtsub ma brjod pas / /
skra ni mi bshor ba nyid do / /
byang chub yan lag me tog ni / /
bkram phyir dbu skra dri zhim nyid / /
rtag par kun du mdzes par ni / /
'gyur ba'i bsod nams nyid kyis ni / /
dpal be'u dang ni bkra shis mtshan / /
dpal gyis mdzes pa'i phyag zhabs nyid / /
'di dag ni mtshan sum cu rtsa gnyis dang /
dpe byad bzang po brgyad cu ste /
longs spyod rdzogs pa'i sku la gnas pa'o / /
'di ni rgyal ba'i lam la 'jug pa las sku bzhi brjod pa'i le'u ste nyi shu rtsa dgu pa'o // //
rgyal ba'i lam 'jug yang dag par / /
sbyar las bsod nams tshad med gang / /
de yis 'gro kun rgyal ba yi / /
lam la legs par 'jug par shog /
bdag gi bsod nams 'di yis ni / /
nam mkha'i kun khyab skye bo rnams / /
ngan 'gro kun las nges grol zhing / /
mi khom thams cad rnam par spangs / /
skye bar lha dang mi yi ni / /
skye ba yongs su thob par shog /
srid pa'i sdug bsngal gyis skrag pas / /
dkon mchog gsum la skyabs 'gro zhing / /
dam chos nyan sems don bsgom dang / /
sems ni bden par gnas par shog /
theg pa chen po la gnas te / /
tshangs pa'i spyod dang ldan par shog /
lam kun rnam par bsgoms pa yis / /
sa la sogs pa kun thob nas / /
zhing kun yang dag sbyangs nas su / /
myur du rgyal ba thob par shog /
ji srid 'khor ba'i gnas skabs su / /
bsam pa'i don kun thams cad ni / /
nam mkha'i mdzod bzhin mkha' nyid nas / /
sems can kun la 'byung bar shog /
phyogs bcu nam mkha'i mthar gnas pa'i / /
'jig rten khams ni de dag rnams / /
don grub 'jig rten khams bzhin du / /
de dag thams cad rnam dag shog /
bdag kyang byang chub snying po'i bar / /
zang zing mi 'jigs dam chos dang / /
byams pas sems can thams cad kyi / /
bsam kun yongs su rdzogs byed cing / /
rtag pa nyid du tshangs spyod dang / /
sdom pa kun gyis bsdam par shog /
sems can don kun byed pa dang / /
chos kun don ni ston par shog /
'jig rten khams kyi sems can kun / /
bdag la gnod pa byed kyang ni / /
bdag ni de dag thams cad la / /
phan 'dogs byed pa nyid du shog /
'khor ba'i sdug bsngal bsran nas bdag /
rtag par sems can don la brtson / /
sems ni dam chos bsam gtan la / /
ro gcig bstan pa nyid du shog /
ji ltar brtson ldan brtson 'grus bzhin / /
bdag kyang go cha sbyor ba dang / /
de bzhin mi ldog pa zhes pa'i / /
brtson 'grus dang ni ldan par shog /
ting 'dzin phun sum tshogs pa yi / /
tshogs kyi byang chub bsgrubs pa yis / /
bsam gtan kun la gcig tu gnas / /
bdag sems rdo rje lta bur shog /
shes rab nam mkha'i mtha' khyab pa / /
rdo rje yi ni mtshan nyid dang / /
rab mthug kun dga'i tshogs dang ni / /
snying rje'i ro yis nges gang zhing / /
thabs dang smon lam de bzhin du / /
stobs ni rab tu 'byor pa dang / /
ye shes bdag nyid 'di dag ni / /
bdag la rnam par dag par shog /
mngon shes kun gyi mthar phyin te / /
khyad par lam ni thob par shog /
sangs rgyas zhing ni rnam sbyangs te / /
bdag ni sangs rgyas nyid gyur cig /
'di nyid kyi ni rim pa yis / /
bdag gi bsod nams mthu yis ni / /
'khor ba pa yi sems can kun / /
myur du rgyal ba nyid du shog /
bsod nams yongs su bsngo ba 'di / /
bdag nyid kyi ni blo yis byas / /
kun nas kun du ma lus pa / /
sangs rgyas nyid kyis mkhyen pas na / /
kun du bzang po zhes bgyi ba'i / /
smon lam rgya mtsho ji lta ba / /
de bzhin du ni bdag la yang / /
dge ba rgya mtsho de myur du / /
'bras bu dang ni bcas par shog /
phyogs bcu nam mkhas kun khyab pa'i / /
sangs rgyas zhing gi rgyal rnams gang / /
de dag ji ltar smon lam ni / /
mngon du byas pa'i rim pa rnams / /
de tsam nyid du bdag gis kyang / /
bsam pa brtan pa de bzhin gyi / /
bsod nams mthu yis 'di dag ni / /
de bzhin du ni 'grub par shog /
ji ltar dpal ldan 'jam dbyangs kyi / /
smon lam de ltar bdag gi yang / /
dus ni yun mi ring ba yis / /
smon lam 'di ni yongs rdzogs shog /
sangs rgyas kun rnams rang rang gi /
zhing bzhugs mya ngan mi 'da' zhing / /
mkha' mnyam chos kyi char gyis ni / /
rtag tu sems can phan byed shog /
sems can rnams kyang sangs rgyas chos / /
dge 'dun bcas pa thams cad la / /
lha rdzas mchod sprin mtha' yas pas / /
yang dag par ni mchod byed shog /
de bzhin gshegs pa'i yon tan gyis / /
'jig rten khams kun gang bar shog /
mchog gi chos rnams sems 'gyur zhing / /
srid pa sbyong bar byed par shog /
lung don gang dang 'gal ba dang / /
don med pa'am yang na ni / /
gang 'og 'chol dang sgra ngan ldan / /
gzhung gi skyon ni cung zad gang / /
brtse ba can gyis dag byed pa'am / /
'on te sgro skur spangs te byas / /
chos kyi blo tsam gyis byas phyir / /
mkhas pas bdag la bzod par rigs / /
blo ni zhan par gyur pa dang / /
so so skye bo yin pa'i phyir / /
'dir ni bdag gis skyon bsdus gang / /
spang zhing chos dang mthun bzung ste / /
blo can brtse bas bzod par mdzod / /
'di ni rgyal ba'i lam la 'jug pa las smon lam gyi le'u ste sum cu pa'o // //
ji skad bshad pa'i spang bya dor / /
gzung bya thams cad blang bar bya / /
rtog pa thams cad bsdus bya zhing / /
chos kyi bdag med goms par bya / /
rang gzhan phyir ni slob dpon ni / /
sangs rgyas ye shes dpal gyis byas / /
rgyal ba'i lam la 'jug pa yi / /
chos bsdus pa ni rdzogs pa'o / /
rgyal ba'i lam la 'jug pa zhes bya ba kha che'i rigs kyi paN+Di ta chen po rig pa'i gnas lnga la sbyangs shing byang chub kyi sems kyis brgyan pa bud+d+ha shrI dz+nyA na zhes bya bas mdzad pa rdzogs so // //
e ma rtsom pa'i tshad ldan paN chen gyis mdzad rgyal ba'i lam 'jug 'di / /
nyung la gsal rdzogs lung rigs dang 'brel don chen ldan mthong ste / /
legs sbyar skad kyis dben pa'i mi rnams la ni phan 'dod nas / /
rtsod dus skyes kyang rig gnas lnga sbyangs sdom gsum la gnas pa'i / /
bod yul dbus kyi dge slong dgra bcom legs par mnyan te bsgyur / /
phrag dog 'gran khengs dregs sems spangs te blangs na don chen 'gyur / /
gang dag srid zhen blo zhan 'tsho med long med bsgom 'dod sogs / /
thos bral rnams kyang 'di tsam cig nyan nus na thos mang 'gyur / /
gzhung 'di'i tshad ni tshigs bcad stong dang tshig brgyas lhag pa ste / /
sgra don dpyad nas bsgyur kyang nongs na mkhas rnams bzod par bzhes / /
brtsam zhus bsgyur ba'i mkhan po gsum gyis 'bad 'bras 'di dar nas / /
dge des bdag sogs 'gro kun rgyal ba'i lam zhugs kun mkhyen shog /
bsgyur ba'i dgos 'brel dang gzhan la gdams pa dang / /
bzod par gsol ba dang bsngo ba la sh+loka gsum lo tsA bas bgyis so //
[ ]
