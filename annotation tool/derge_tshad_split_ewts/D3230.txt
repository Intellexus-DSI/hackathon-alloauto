@## / /
rgya gar skad du /
mA rI ts+yai sA d+ha naM /
bod skad du /
'od zer can gyi sgrub thabs /
dang por re zhig sngags pas bde ba'i stan la nye bar gnas la /
g.yon pa khro bo'i khu tshur gyis snying ga dang smin mtshams dang /
mgul pa dang /
spyi bo rnams su oM phaT bya ba'i sngags kyis reg par bya zhing /
g.yas pa khro bo'i khu tshur smad pas ni bgegs dang bral bar bsam par bya ba'o / /
de nas gdong pa'i gtsang sbra la sogs pa bya ste /
slar yang nye bar gnas la /
rang gi snying gar nub mo dang nyin mo'i dbye bas yi ge a dang yi ge A las nges par grub pa'i zla ba dang nyi ma blta ba'o / /
de'i steng du yi ge oM ser po rnam par bsgom par bya ba'o / /
de'i 'od zer gyis nges par bsgrubs pa'i bcom ldan 'das ma mdun du bltas la /
ji ltar rnyed par gyur pa'i me tog la sogs pas legs par mchod cing /
de'i spyan lam du sdig pa bshags pa la sogs pa rnams byas te /
mtha' dag stong pa nyid du rnam par bsgom par bya ba'o / /
de nas ni /
oM rang bzhin gyis dag pas chos thams cad rang bzhin gyis dag pa ni /
bdag yin no zhes brjod par bya ba'o / /
de nas yi ge oM yongs su gyur pa las 'khor lo rtsibs brgyad pa'o / /
de'i dbus na gnas pa'i yi ge oM yongs su gyur pa las kha dog ser po ral pa dang dbu rgyan dang ldan pa /
na bza' dmar po bsnams pa /
zhi bar gyur pa /
pad+ma'i lte ba la seng ge'i gdan la rdo rje'i skyil krung gis bzhugs pa /
rgyan thams cad kyis brgyan pa /
byang chub mchog gi phyag rgya bcings pa'i rnam par snang mdzad kyi skur bdag nyid bsgom par bya ba'o / /
de'i snying gar zla ba la gnas pa'i yi ge maM yongs su gyur pa las shing mya ngan med kyi me tog go / /
de'i steng du yi ge maM gyi 'od zer kun du spros pas sems can rnams kun gyi don byas la /
de nyid la bsdus shing legs par bzhugs par bya ba'o / /
de nas mdun du yi ge oM yongs su gyur pa las nyi ma'i dkyil 'khor la yi ge maM las byung ba'i bcom ldan 'das ma 'od zer can gyi rang bzhin can phyag brgyad dang ldan pa /
gdams ngag las bsgom par bya ba'o / /
de'i rjes thogs la oM maM zhes bya ba'i sngags brjod bar gyur pa las bdag nyid mchod rten gyi nang na gnas shing phag bdun pa'i shing rta la zhon pa'i 'od zer can du rnam par bsgom mo / /
shing rta'i 'og na ni yi ge yaM las byung ba'i rlung gi dkyil 'khor la yi ge haM gis sprul pa'i sgra gcan 'dzin no / /
de la bcom ldan 'das ma ni rin po che'i dbu rgyan dang ldan pa /
phyag brgyad ma /
zhal gsum ma /
spyan gsum ma ste /
rtsa ba'i zhal ni legs par ser ba /
me tog ban+du ka'i dmar ba dang cha 'dra bar 'gyur ba g.yas pa ni dmar la zlum pa'o / /
g.yon pa ni phag gi ste mthing nag khro bar gyur ba /
ljags 'dril ba zhal rnam par gdangs shing 'jigs par mdzad pa /
mche ba gtsigs shing khro gnyer dang ldan pa'o / /
sdigs mdzub dang zhags pa dang gzhu dang shing mya ngan med lo ma dang bcas pa skud pa ni g.yon pa rnams so / /
khab dang lcags kyu dang mda' dang rdo rje ni g.yas pa rnams na'o / /
sna tshogs pa'i gdub kor la sogs pa'i rgyan thams cad kyis brgyan zhing shin tu ngo mtshar bar gyur ba'i stod g.yogs dmar po bsnams pa /
g.yas pa bskum pas gnas shing lha mo bzhis bskor bar bsam par bya ba'o / /
shar du ni bat+tA li ste /
g.yon bskum pas gnas pa /
phyag bzhi ma /
phag gdong gi zhal gcig ma /
sku mdog dmar ba /
g.yas pa khab dang lcags kyu bsnams pa /
g.yon pas ni zhags pa dang lo ma can no / /
lhor ni ba dA li g.yas bskum pas gnas pa /
phyag bzhi ma /
phag gi zhal gcig ma /
mdog ser mo / /
g.yas pas me tog dang bcas pa'i mya ngan med kyi lo 'dab dang skud pa dang bcas pa'i khab bsnams pa /
g.yon pas zhags pa dang rdo rje bsnams pa'o / /
nub tu ni ba rA hI ste g.yon bskum pas gnas pa /
phyag bzhi ma /
phag gi zhal gcig ma /
g.yas kyis khab dang rdo rje bsnams pa /
g.yon gyis zhags pa dang mya ngan med 'dab ma dang ldan pa bsnams pa'o / /
de kho na bzhin du byang du phag gdong ma dmar mo nyi ma shar ba'i mdog dang ldan pas shin tu 'bar bar gyur pa /
g.yas bskum pa'i zhabs kyis gnas pa /
phyag bzhi ma g.yas kyis mda' dang rdo rje bsnams pa /
g.yon pas gzhu dang mya ngan med lo ma dang ldan pa bsnams pa'o / /
de dag rnams thams cad kyang mchod rten gyi gzhal yas khang na bzhugs pa dang /
sna tshogs pa'i rgyan dang ldan pa'i rin po che'i dbu rgyan dang /
stod shag dmar po bsnams ba dang /
spyan gsum ma /
sna tshogs pa'i rgyan dang ldan par bsgom par bya ba'o / /
de nas dzaHhUMbaM hoHsa ye shes sems pa gzhug pa'i phyag rgya bcing bar bya ste /
lag pa gnyis mnyam por byas la rtse sbrel ba'i snyim pa byas te /
mtheb mo gnyis dang srin lag gnyis kyi rtse dbye bar bya zhing /
sor mo dbus ma la legs par brten pas gzhon nu'i rnam pa rtags su byas pa skyil krung gis nye bar gnas la /
de'i lte ba'i gnas su dgod par bya ba'o / /
de nas bsgom pa sngon du 'gro bas sngags bzla bar bya ba'o / /
oM mA rI ts+yai swA hA /
chad lhag gi chog ni yi ge brgya pa'i sngags kyis dgang bar bya ba'o / /
oM badzra satwa bya ba la sogs pa yin no / /
gshegs su gsol ba'i dus su ni oM mA rI ts+yai muHbya ba dang rang gi phyag rgyas gshegs su gsol bar bya ba yin no / /
'od zer can gyi sgrub thabs so / /
mkhas pa chen po a b+ha ya'i zhal snga nas dge slong tshul khrims rgyal mtshan gyi bsgyur ba'o / /
[ ]
