@ / /
bla ma dam pa rnams la phyag 'tshal lo / /
sngags pa mtshan nyid dang ldan pas zhag bdun ro'i rab gnas bya ste /
de yang /
ngan song thams cad rnam sbyong ba / /
mgon po sems can kun gyi mchog /
gsung ngo / /
shi ba sbyang ba bstan te /
dkyil 'khor cho ga rdzogs bya ste / /
zhi ba'i dkyil 'khor steng du bya / /
khro bo de la 'og tu bya'o / /
thig gdab tshon gyi cho ga bya / /
dkyil 'khor dbus su bum pa gtsang ma la ras kha tshar ma nyams pas mgul chings bya /
der snying po lnga dang /
'bru lnga dang /
sman lnga dang /
chu gtsang mas dgang /
dkyil 'khor gyi zur bzhir mda' bzhi la dar sna lnga btags la gzhag /
gshin bum mgul chings sngon por byas la gzhag go / /
de nas dri ma bca' ste /
dri ma la mtshan byang btags la /
gdugs dang dar sna dang me long btags la gzhag go / /
de nas bgegs bskrad pa ni las thams cad pa'i sngags bzlas shing nyungs kar phyogs bzhir gtor ro / /
de nas bgegs mthong ba rnams la phyi'i gtor ma btang la bden pa bdar te 'di skad do / /
tshe 'das pa'i blo 'di rgyal po'am /
ma mo'am /
btsan nam /
bdud dam /
dmu'am /
klu'am /
sa bdag gam /
the'u rang la sogs te /
gang gi lag na yod kyang rung ste /
khyed la glud gtor rin po ches brgyan pa 'bul gyis /
'di bzhes la gson gyi tshe la ma gnod /
gshin gyi bla ma bcad par rnal 'byor pa'i bka' la nyon cig /
de skad byas la las rgyu 'bras kyi chos bshad la /
gtor ma sngags drug phyag rgya drug gis byin gyis brlab po / /
bgegs dma' ba rnams la pho nya dgye /
rdo rje'i le'u gdon /
nyungs kar gtor to / /
de ltar byas la dri ma la bla yang yang dgug go / /
de nas til la sdig pa'i gzugs byas la tshe 'das kyi sdig pa 'di la bstims /
de nas zhi ba'i sbyin sreg bya /
dus gsum du mchod pa dang gtor ma cha gsum gtong ngo / /
dug sbyang ba ni de yang dag par byed cing sdig sel ba zhes so / /
khrus cho ga bshad de /
bum pa'i nang du chu dang sman dang /
spos lnga la sogs pa blugs la /
bum pa'i khar pad+ma 'dab ma brgyad pa dkar po cig bsams la /
rgyud las /
dpal ldan sangs rgyas pad+ma skyes / /
zhes so / /
de'i steng du a las 'jam dpal ye shes sems dpa' bsgom mo / /
rgyud las /
rdzogs pa'i sangs rgyas a las byung / /
gsung ngo / /
de la dzaHhUM baM hoHsa ye shes pa dgug gzhug bya /
las thams cad pa'i sngags bzlas /
'jam dpal gyi gsang gnas nas bdud rtsi'i chu rgyun byung nas bum pa dkar mer gyis khengs par bsam mo / /
de nas khrus byas te /
me long nang du mtshan byang gsal bar byas la /
a 'dod chags zhe sdang gti mug gsum / /
'di dag 'jig rten dug gsum ste / /
sangs rgyas bden pas dug mi mnga' / /
sangs rgyas bden pas dug bcom mo / /
chos dang dge 'dun yang de bzhin du sbyar ro / /
sa ni dug gi pha yin te / /
sa ni dug gi ma yang yin /
bden pa'i bden tshig 'di brjod pas / /
tshe 'das dug ni dug med shog /
las thams cad pa'i sngags kyis khrus dus gsum du bya'o / /
zhag bdun pa'i tha ma la phyir mi ldog par bya ba'i phyir /
bum pas dbang bskur la /
phyogs bzhir phyin la 'di skad do / /
tshe 'das nyon mongs snying re rje / /
gal te las kyi dbang btsan nas / /
shar gyi phyogs su skye srid do / /
shar gyi phyogs su skyes pa ni / /
de na skyob pa'i mgon po bzhugs / /
mgon po'i ming ni rnam snang mdzad / /
mgon po'i ming ni yul 'khor srung sangs rgyas de la phyag 'tshal lo / /
mgon po de la skyabs song cig /
des phyogs 'og ma gsum 'gre'o /
lhor rin 'byung mgon po'i ming ni 'phags skyes po / /
nub snang ba mtha' yas /
mgon po'i ming ni spyan mi bzang /
byang sangs rgyas don yod grub pa / /
mgon po'i ming ni rnam thos sras / /
de nas tshe las 'das pa'i rig pa a dkar po bsam /
a de 'jam dpal gyi thugs kar 'phang ngo / /
de nas byang bu mar me la bsreg /
tha ma la sAts+tsha gdab /
tshe 'das pa'i don du smon lam rgya chen po gdab po / /
sdom pa bzang pos mdzad pa 'bro lo tsA ba d+harmA b+his bsgyur ba ro'i rab gnas cho ga rdzogs so //
[ ]
