@## / /
rgya gar skad du /
b+ha ga ba ti tA ra de bI e ka biM sha ti sto tra no pi ya kaM /
bod skad du /
bcom ldan 'das ma sgrol ma la bstod pa nyi shu rtsa gcig pa'i sgrub thabs /
'phags ma sgrol ma'i zhabs la phyag 'tshal lo / /
dus gsum rgyal ba bskyed mdzad yum / /
shes rab pha rol phyin bdag nyid / /
sna tshogs sprul pas kun skyob ma / /
lha mo mchog de'i zhabs btud bshad / /
de nyid skyabs song sems bzang pos / /
sras bcas rgyal bas yongs bskor ba'i / /
'phags ma nyid mdun mkhar bzhugs mchod / /
sdig bsal bsod nams [(]longs [,]yongs [)]rdzogs bya / /
rnam dag sngags kyis dri bsal la / /
sku gsung thugs dngos bskyed dang rdzogs / /
cho ga ji bzhin ji snyed par / /
ma 'khrugs 'khrul ba med par bsgom / /
'phags ma sgrol ma che nyid sku / /
yongs gyur 'dod sbyin sna tshogs gzugs / /
sna tshogs nor bu'i tshul bzhin du / /
gdul bya'i dbang can yongs gyur blta / /
ye shes gzhug cing byin brlabs la / /
dbang bskur mchod cing rgyas gdab bya / /
'od zer 'byor pas 'gro skyob dang / /
dngos grub blangs te bzlas pa bya / /
phyag 'tshal sgrol ma myur ma dpa' mo / /
spyan ni skad cig glog dang 'dra ma / /
'jig rten gsum mgon chu skyes zhal gyi / /
ge sar bye ba las ni byung ma / /
spyan ras gzigs mgon thugs rje ma / /
chu skyes zhal gyi ge sar las / /
chu 'dzin las skyes glog 'gyu bzhin / /
byung bas rab dga'i sgrol ma bsgom / /
mkha' dkyil gser mdog chu skyes gdan / /
zhal gcig phyag brgyad chos sgrogs dang / /
mda' gzhu 'khor lo ral gri dung / /
rdo rje zhags bcas me tog brgyan / /
de yi phrin las gzhan gyi mthu / /
phyir bzlog bsten phyir lha mo bsnyen / /
bsgrub bya'i rjes la dkyil 'khor bya / /
de dbus hoM khung drag gzugs dgod / /
snying gar rtsibs brgyad spel tshig sngags / /
man ngag bzhin bkod thi gus drang / /
sbu gu snying gtang lha sbyor gyis / /
sbod byed rten bral yang yang gzhug /
lha mo khros pas mchod rten ni / /
nag po khri 'phang bzhi ldan brtsig /
rgod gsung rna ba mgul dang thos / /
snom pa'i sdud byed shes par byed / /
rgyun mi 'chad pa'i lha sbyor gyis / /
dgug gzhug bstims nas mnan bya ste / /
mtshan ma rnyed nas sngar gzugs sreg /
rang gnas slar yang tsi tas mnan / /
nus ldan stong gis gcig brnag kyang / /
mtshon cha'i sbyor ba slar nyes bzhin / /
bdag nyid bdag gis phung bar byed / /
mchod bstod snying rjes mi gtong zhes / /
oM tA re tut+tA re tu re ma ma rak+Sha rak+Sha swA hA /
oM tA re tut+tA re tu re che ge mo gr-i h+Na gr-i h+Na /
ban+d+ha ban+d+ha /
ha na ha na /
da ha da ha /
bi d+h+wan+sa ya /
bi d+h+wan+sa ya /
A mu kaM mA ra ya phaT /
mA ra ya tu re hUM hUM phaT phaT swA hA /
oM tA re tut+tA re tu re ma hA pany+tsa yak+Sha staM b+ha ya hri baM hril ma ra ya phaT ku ru ku la b+h+yo /
rje btsun ma 'phags ma sgrol ma myur ma dpa' mo zhes bya ba'i sgrub thabs rdzogs so // //
phyag 'tshal ston ka'i zla ba kun du / /
gang ba brgya ni brtsegs pa'i zhal ma / /
skar ma stong phrag tshogs pa rnams kyis / /
rab tu phye ba'i 'od rab 'bar ma / /
ston zla brgya yi zhal mdangs mnga' / /
stong phrag skar mas rab phye ba'i / /
bkrag 'byin gzi mdangs yid 'ong ma / /
mi shes mun sel bsgom par bya / /
ji bzhin cho gas rab sprul yum / /
zhal gsum dkar sngo gser mdog can / /
bcu gnyis phyag mnga' mnyam gzhag dang / /
kha T+wAM 'khor lo rin chen nyid / /
rdo rje me tog phreng 'dzin g.yas / /
ril ba ut+pal dril bu dang / /
bum pa dang ni po ti g.yon / /
sna tshogs lha mo'i rgyan gyis spras / /
sku spros gsung bzlas phyag mtshan thugs / /
rang rang rjes mthun phrin las sgrub / /
thun mong thun mong ma yin pas / /
mnyam gzhag rjes 'gro rtse gcig bya / /
phrin las yams nad zhi ba'i phyir / /
dkar phyogs maN+Dal maN+Dal dgod / /
dbus su yum bcas 'od dpag med / /
phyogs mtshams rigs bzhi yum bzhi dgod / /
khor yug phyogs skyong bcas dkyil 'khor / /
ma lus rgyan gyis mdzes par bya / /
mchod dang gtor ma sngon song bas / /
gso sbyong ldan pas gsang sngags bzlas / /
khri phrag mchod gtor ldan pas 'bum / /
bzlas te lha yi sbyor ldan pas / /
nad sogs zhi bya gtsang sbras so / /
yams bdag mang po tshim par bya / /
oM tA re tut+tA re tu re sarba byA d+hi pra sha ma na shAn+tiM ku ru swA hA /
rje btsun ma sgrol ma ston zla lta bu zhes bya ba'i sgrub thabs rdzogs so // //
phyag 'tshal gser sngo chu nas skyes kyis / /
pad+mas phyag ni rnam par brgyan ma / /
sbyin pa brtson 'grus dka' thub zhi ba / /
bzod pa bsam gtan spyod yul nyid ma / /
shes rab bdag nyid phar phyin lnga / /
yongs rdzogs 'phags ma cho ga bzhin / /
rim gnyis bsgom zhing bzlas bya ste / /
rgya cher mchod bstod bsngags par bya / /
pad nyir skyil krung gser mdog zhal / /
gcig mda' phreng ba ral gri mda' / /
rdo rje dbyi gu dar dpyangs zhags / /
pad+ma dril bu gzhu 'dzin bcu'o / /
rjes mthun cho ga sngon song bas / /
tshe bsring phrin las dogs med bsgrub / /
gzhan srog tshe yang bsrungs nas ni / /
tshe dpag med bkug mchod bstod gsol / /
oM tA re tut+tA re tu re A yu r+dz+nyA na d+ha ra d+ha ra bi d+ha ra bi d+ha ra ya ma bra hi dA ya de hi swA hA /
rang lo'i grangs kyi brgya rtsa brgyad / /
sangs rgyas kun dngos tshe yi dpal / /
grangs te nyi shu gcig bstod bya / /
zhag re zla re las tshe 'phel / /
rje btsun ma sgrol ma pha rol phyin ma zhes bya ba'i sgrub thabs rdzogs so // //
phyag 'tshal de bzhin gshegs pa'i gtsug tor / /
mtha' yas rnam par rgyal ma spyod ma / /
ma lus pha rol phyin pa thob pa'i / /
rgyal ba'i sras kyis shin tu bsten ma / /
gtsug tor yid bzhin nor bus mtshan / /
bdud dgra 'tshe ba kun las rgyal / /
pha rol phyin kun yongs rdzogs pas / /
bdag nyid che rnams kyis mchod bsgom / /
gser mdog chu skyes ri mo can / /
zag med chags med rnam gnon zhing / /
gser ri ltar brjid phyag bzhi mdzes / /
mchog sbyin phreng ba ril ba dbyug /
de las srog g.yo rnams 'jil ba / /
kharga ne tra ak+Sho b+h+ya / /
garba su kha gcig pu skyes / /
ma g+hi bai ro tsa na sbyar / /
lha mor yid brtan mang bzlas nas / /
gnas lngar gdab cing khong du sbyin / /
rtse gcig ha las 'tsho sgros bya ba / /
rang bzhin bcos sogs sel don med / /
oM tA re tut+tA re tu re na ma /
sha re sha re bi sha re sarba brah+ma g+ha Ta swA hA /
rje btsun ma sgrol ma gtsug tor rgyal ma zhes bya ba'i sgrub thabs rdzogs so // //
phyag 'tshal tut+tA ra hUM yi ges / /
'dod dang phyogs dang nam mkha' gang ma / /
'jig rten gsum po zhabs kyis mnan te / /
lus pa med par 'gugs par nus ma / /
mthu chen sngags kyi hUM sgra yis / /
khams gsum rgyas 'gengs srid gsum gnon / /
kun bdag bkug nas dbang sdud ma / /
dbang bsgyur che nyid rnam par bsgom / /
zla steng rdo rje'i zhabs gnon cing / /
skyabs sbyin gser gyi pad lcug 'dzin / /
ting 'dzin mchog gzhug 'gro skyob ma / /
ma chags gdul bya kun skyong mdzad / /
phrin las bsgrub phyir lhar bsnyen ma / /
ras la rtsibs bzhi 'khor lo bri / /
bsgrub bya'i gzugs sogs mig dang ldan / /
wa shaM ku ru khrag gis bri / /
oM gsum rim pa'i rgyal mo'i dbus / /
skye mched gsal rdzogs spra tshil gzugs / /
lha mos bsdus te snying gar gzhug /
dus gsum dus drug seng ldeng bsreg /
sgo gnyis zangs ma'i thur mas bru / /
sa bon 'od dmar shugs drag gi / /
lcags kyus bkug ste zhags pas bcings / /
skra yengs gcer bu rkang 'dud bsam / /
dur khrod rjes gsum rdo rje'i chus / /
sbyar te sngags bcas sbyin par bya / /
de rjes ske tshe ming dang bcas / /
dbang sdud yid kyis sbyin sreg bya / /
bdun phrag zhag ni gcig dang gnyis / /
de bzhin bdun gyi mi mo dang / /
mi pho lha mo sogs dbang bskur / /
oM tA re tut+tA re tu re lam+b+ha lam+b+ha so sA tik+Sha si u kro si ba shaM ka ra ya a mu kaM s+ya d+h+yarma g+ha Da ni ra ha tra tsa ma na ba b+h+yaHsid ha da ha s+thi d+h+ya ma mas+dza ka d+ha ha laM pa na bi ru ti pa la NA pa tsa ti rat+ne taM ba lan dar+ya ma ne hi ku to ni ku ku tro ro tro tri ya ti ba sa ne hi ba lan ba d+ha phu ra sa kri taM /
oM tsi tri tsi tri bi lo li la bi lo la swA hA /
A mu kaM sA d+ha naM pa ra pa tAm+me da sa ma na ye swA hA /
oM ku ru kul+le hrIHswA hA /
'bum phrag rnal 'byor rtse gcig gis / /
me tog bdug pa bza' btung dag /
byin na brgya byin yang dbang byed / /
me tog dmar po'i sbyin sreg gces / /
yungs kar skyes bu mchog la bsngags / /
'khar ba'i snod du sbrang rtsi mar / /
sngags dang bcas gus dus gsum du / /
mchod pa bcas pas don rnams 'grub / /
kham phor ram ni dung phor du / /
sbrang rtsi sogs la brgya rtsa brgyad / /
bzlas so mig byugs dgra bo yang / /
bu sdug bzhin du sems par 'gyur / /
dur khrod gnas su snod chen ni / /
pad+ma dkar dang chen po'i snum / /
brgya dang bcu bzhi bsgrub byas pa'i / /
mig sman gyis ni gzhan dga' byed / /
rje btsun ma sgrol ma srid gsum 'gugs pa'i sgrub thabs rdzogs so // //
phyag 'tshal brgya byin me lha tshangs pa / /
rlung lha sna tshogs dbang phyug mchod ma / /
'byung po ro langs dri za rnams dang / /
gnod sbyin tshogs kyis mdun nas bstod ma / /
'jig rten las 'das 'jig rten gyi / /
che rnams dbang phyug dpal ldan ma / /
'jigs chen sdig sbyong srid zhi yi / /
dngos grub ster mdzad mkhas pas bsgom / /
pad+ma nyi ma la gnas dmar / /
zhal gcig phyag bzhi rdo rje gri / /
sdigs mdzub zhags bsnams rjes mthun bsgrub / /
lha tshogs kun la skyon sel ma'o / /
las sgrub 'gro la phan yid kyis / /
dben par dkyil 'khor bzang byas te / /
bgegs bsal phrin las gtor ma byin / /
lha mo spyan drangs mchod bstod gsol / /
brgya rtsa brgyad bzlas bsgom par bcas / /
gnas gsum lus ngag yid sdig skyon / /
sdig gzugs bsams la byab par bya / /
de rjes bkru dang bsreg par bya / /
lus bkrus 'dam skyes sdud dang skyes / /
mkha' la rgyu dang rtsod las rgyal / /
ngan skyugs rgal sogs ltas 'thon nas / /
sdig ldan gzhan yang sbyang bar bya / /
na mo rat+na tra yA ya /
na ma Ar+ya ba lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
oM tA re tut+tA re tu re ma ma sarba pA paM /
sho d+ha ya /
sho d+ha ya /
bi sho d+ha ya /
bi sho d+ha ya /
sarba b+ha ba sa mu d+hits+tsho sha ra yaM swA hA /
dngos sam gzugs sam gzugs brnyan la / /
mi dge kun bsdus stobs bzhir bcas / /
'phags pa'i sku gsung thugs bden pas / /
bdag dang 'gro kun sdig bsal bya / /
rje btsun ma sgrol ma sdig pa las rnam par rgyal ma'i sgrub thabs rdzogs so // //
phyag 'tshal traT ces bya dang phaT kyis / /
pha rol 'khrul 'khor rab tu 'joms ma / /
g.yas bskum g.yon brkyang zhabs kyis mnan te / /
me 'bar 'khrug ma shin tu 'bar ma / /
ma lus rgol 'joms lha mo che / /
traT phaT sgra yis pha rol gnon / /
pad+ma ser dang nyi ma la / /
g.yas bskum g.yon brkyang stang stabs mdzes / /
tsham rngam gnag cing khros pa'i bzhin / /
na bza' ser bsnams lto 'gros brgyan / /
phyag bzhi 'khor lo ral gri dang / /
skye gnas steng zhags sdig mdzub mdzad / /
rjes mthun las kyi 'chi bslus la / /
de las gong mar 'pho bar bya / /
phyi nang gsang bas 'gro ba la / /
srog sbyin tshogs bsags mchod rten bsgrub / /
lha mo 'dod sbyin yid kyi bltas / /
sgo gnyis 'jug ldog rlung sbyangs la / /
gnyug mar gnas pa'i yi ge gsum / /
gcig tu bsdus te steng du 'phang / /
hi kas lam phye tAM gis drangs / /
'og min longs spyod rdzogs skur 'gyur / /
dri med chos sku las ma g.yos / /
sna tshogs gnas su sprul sku 'phro / /
rje btsun ma sgrol ma gzhan 'joms 'pho ba zhes bya ba'i sgrub thabs rdzogs so // //
phyag 'tshal dkon mchog gsum mtshon phyag rgya / /
sor mos thugs kar rnam par brgyan ma / /
ma lus phyogs kyi 'khor los brgyan pa'i / /
rang gi 'od kyi tshogs rnams 'khrug ma / /
sangs rgyas chos las legs skyes shing / /
dge 'dun kun skyong brtse chen ma / /
phyogs dang phyogs bral 'khor lo'i bdag /
rang skyes 'od kyis kun skyes bsgom / /
pad+ma dmar dang zla steng du / /
ban+du ltar dmar phyag bzhi ma / /
gnyis dang gnyis las rab dga' yi / /
rang bzhin mya ngan med shing 'dzin / /
rjes mthun las kyi don bsgrub cing / /
de la mchod tshogs sngon 'gro bas / /
bsnyen cing bsgrubs nas tshogs bsags te / /
de nyid gsum gyis byin gyis brlabs / /
byin brlabs ma brlabs yon tan skyon / /
shes gsal mi gsal bsrung byas te / /
yongs rdzogs maN+Dal gsum pa'i tshad / /
maN+Dal stegs bzhugs dus bzang brtag /
mchod bstod gsol btab gtor ma sbyin / /
lha yi rnal 'byor rdzogs ldan pas / /
dkyil 'khor bris te bum par ni / /
dbang bskur phyir ni lha rnams bsgrub / /
oM sarba ta thA ga ta a b+hi Sha ka ta sa ma ya shri ye hUM /
bum pa la bzlas pa bya'o / /
b+h+rUM AM dzr-I khaM hUM bskyed la / /
slar yang phyag mtshan lha sbyor las / /
rigs lnga bsgoms te dbang mchog bskur / /
khrus byas dris byug kun rdzogs sbyar / /
oM sarba ta thA ga ta kA ya bi sho d+ha ne hUM swA hA /
sku phyi ba'i sngags so / /
oM AHhUM dzaHhUM baM hoH /
sku gsung thugs byin gyis brlab pa dang /
ye shes pa spyan drang ba'i sngags so / /
de nas man ngag ldan pa yis / /
mchod nas sngags bzlas spyan phye la / /
slar yang rab tu rgyas pa'i las / /
mchod cing sbyin sreg bcas mnga' gsol / /
oM AHtA re puSh+pa d+hU paM dI pa gan+d+he nai bi t+ya badzra hUM mchod pa'i sngags so / /
oM tsak+Shu tsak+Shu sa man+ta tsak+Shu bi sho d+ha ya swA hA /
thur mas spyan dbye ba'i sngags so / /
oM su pra tiSh+Tha badzre swA hA /
me tog la bzlas pa dang gtor ma'i sngags so / /
oM hUM b+h+rUM khaM badzrI b+ha ba dr-i D+ho tiSh+Tha b+h+rUM khaM /
bzhugs nas maN+Dal dbul ba'i sngags so / /
zhi ba'i sbyin sreg las kun byed / /
bstan skyong mchod pas srung bar byed / /
srung 'khor ldan byas gnod med byed / /
gtor ma rgyas byin rgyas par byed / /
mchog gi mnga' gsol rab gnas kyis / /
byin brlabs 'bar dang rgyun ring gnas / /
gang 'dod dpal ster mthu stobs 'phel / /
gang bsgrubs de 'drar sangs rgyas 'gyur / /
rje btsun ma sgrol ma mchog stsol ba zhes bya ba'i sgrub thabs rdzogs so // //
phyag 'tshal tu re 'jigs pa chen mo / /
bdud kyi dpa' bo rnam par 'joms ma / /
chu skyes zhal ni khro gnyer ldan mdzad / /
dgra bo thams cad rab tu gsod ma / /
'jigs chen las skyob 'jigs chen mo / /
dpa' bo las kyang dpa' mo che / /
khros pas dgra gsod dgra chen dgra / /
dbang bskur kun sbyin dbang bdag bsgom / /
pad+mar zla gdan chu srin gdan / /
gser mdog skyil krung phyed zhal gcig /
a shwa ka dang rin chen mchog /
pad+ma bum las dbang mchog ster / /
rjes mthun las byed nyon mongs kyis / /
nyon mongs kun sel dbang bsgrub bya / /
rigs gsum las skyes smin byas te / /
cho gas sbu gur snying po drang / /
nyi zla nam mkha' sbrang rtsi'i bcud / /
lhan cig skyes zhes mi 'bral bsgom / /
zag dang bcas las zag pa med / /
zhi la 'od gsal dmigs bral dag /
mkhas pas lus dang lus med las / /
me tog rtsi'am til mar ltar / /
thabs ldan thabs bral legs blangs bstan / /
mthar ni yang dag mkha' mnyam nyid / /
rje btsun ma sgrol ma bdud 'joms dbang ster ma zhes bya ba'i sgrub thabs rdzogs so // //
phyag 'tshal rab tu dga' ba brjid pa'i / /
dbu rgyan 'od kyi phreng bas spel ma / /
bzhad pa rab bzhad tu t+tA ra yis / /
bdud dang 'jig rten dbang du mdzad ma / /
ting 'dzin dam pas thugs bltams te / /
dgyes shing dgyes pas rol pa'i stangs / /
dbu rgyan lnga yi lha 'od kyis / /
bzhad cing rab bzhad bsgom par bya / /
pad+mar zla steng byi ru'i mdog /
zhal gcig phyag bzhi dang po gnyis / /
spyi bor bcings dang ral gri 'phyar / /
a shwa ka yi yal ga 'dzin / /
rjes mthun las rnams bsgrub mdzad ma / /
mnyes byas du mas gsol btab pas / /
bgegs bsal gtor ma sngon byin la / /
sa blang stegs bu bzang po bya / /
ri rab steng gnas gzhal yas khang / /
bum pa lnga ldan mchod bstod gsol / /
dam tshig bskyed la rdzogs par bsgrub / /
'bum phrag gsum du bzlas pa bya / /
mig gnyis nyi ma zla ba yis / /
phyogs kun bsregs nas lha mo yi / /
dkyil 'khor dam pa mkha' la blta / /
badzra uts+tsha Ta hUM brjod / /
'khyil pa'i sngags brjod gom pa brgyar / /
rngam par bya ste dra gur bya / /
'byung chen lha mo dpang bzhag nas / /
dkyil 'khor mchog ni rgyas par bri / /
phyogs bzhi nas gus tshig bzhi yis / /
gsol btab dam tshig ye shes kyi / /
dkyil 'khor bskyed dang gzhug sogs bya / /
bu dang bla ma'i dris lan brjod / /
maN+Dal sngon song so shing sbyin / /
sngags bcas nyal bas rmi brtags la / /
lha yid kun ldan rdul tshon dgod / /
mchod bstod bsgom zhing bzlas sogs bya / /
oM d+ha rod badzra sa ma ya swA hA /
gsang bar bsdams te mna' dor la / /
byin brlabs chu sbyin gdong g.yogs nas / /
me tog dor te dkyil 'khor gzhug /
rtags ldan brtan pa phyag rgyas gdab / /
oM tA re tut+tA re tu re tsit+ta maN+Da la badzra sa ma ya s+t+waM /
dkyil 'khor bstan cing gsol btab la / /
sangs rgyas kun bzhu lha mo yi / /
rnal 'byor kun ldan ye shes lnga'i / /
dbang bskur slob ma mchog la sbyin / /
oM A badzrA daR+sha dz+nyA na a b+hi Shiny+tsa mAM /
oM badzra sa ma ta dz+nyA na rat+na a b+hi Shiny+tsa mAM /
oM badzra pra t+ya bek+Sha Na dz+nyA na a b+hi Shiny+tsa mAM /
oM kr-i t+ya a nuSh+Tha na dz+nyA na badzra a b+hi Shiny+tsa mAM /
oM tsakra a mo g+ha dz+nyA na a b+hi Shiny+tsa mAM /
de nas rdo rje sbyin te /
oM badzra sa ma ya s+t+r+waM a b+hi Shiny+tsa mAM /
de nas rgyan dang srung ba sbyin la /
oM badzra rak+Sha rak+Sha hUM a b+hi Shiny+tsa mAM /
lung bstan cing dbugs phyung la /
oM tA re tut+tA re tu re sid+d+ha sa ma ya s+t+waM swa b+hA ba a b+hi Shiny+tsa mAM /
rdo rje slob dpon nyid du dbang bskur la /
oM tA re tut+tA re tu re he he a b+hi Shiny+tsa mAM /
phyir mi ldog par dbang bskur la /
oM badzra be warti a b+hi She ka a b+hi Shiny+tsa mAM /
chos kyi rgyal por dbang bskur la /
oM d+harmA rA dzA pra ti swA hA /
rjes su gnang ba'i dbang bskur la /
oM badzra a nuny+tsa a b+hi Shiny+tsa mAM /
'di dag slob ma'i dbang bcu ste / /
phal cher bum pa la gnas phyir / /
bum pa'i dbang du brjod pa yin / /
dang po yang ni thob par byed / /
de bzhin gsang ba shes rab kyi / /
dbang bskur bcu yi ye shes dang / /
sku gsum thob byed bla ma'i zhal / /
bdud rtsi bzhi pas rdo rje 'dzin / /
rje btsun ma sgrol ma mya ngan sel byed kyi dkyil 'khor du 'jug pa'i yan lag ces bya ba rdzogs so // //
phyag 'tshal sa gzhi skyong ba'i tshogs rnams / /
thams cad 'gugs par nus pa nyid ma / /
khro gnyer g.yo ba yi ge hUM gis / /
phongs pa thams cad rab tu sgrol ma / /
dpal ldan sa skyong phyogs rnams dang / /
phyogs bral ma lus 'gugs byed ma / /
de nyid snying po rab g.yo bas / /
phongs pa mtha' dag sel mdzad bsgom / /
rjes mthun cho gas las bsgrubs nas / /
pad nyi la bzhugs g.yas brkyang rol / /
mun mdog zhal gcig phyag gnyis g.yas / /
lcags kyu gza' 'gugs zhags bsnams 'ching / /
dpa' mo bsnyen pas 'gro phan yid / /
brgya rtsa brgyad ni gus bsgoms la / /
pad+ma'am bil 'bras de bzhin du / /
ka ra bI ra'i mes mchod bya / /
bum bzang snod du lnga phrag lnga / /
rin chen gzugs spras snying po gzhug /
gang 'dod bzhir ni bgegs bsal la / /
lha mo nor gyi dbang phyug brten / /
oM tA re tut+tA re dzaM b+he mo he swA hA /
rje btsun ma sgrol ma 'gro ba 'gugs shing phongs pa sel ma zhes bya ba'i sgrub thabs rdzogs so // //
phyag 'tshal zla ba'i dum bus dbu brgyan / /
brgyan pa thams cad shin tu 'bar ma / /
ral pa'i khur nas 'od dpag med las / /
rtag par shin tu 'od rab 'dzag ma / /
gang gis gsol btab bkra shis dang / /
dge legs rgyas mdzad zla tshes brgyan / /
'od dpag med las 'od 'dzags pas / /
bsod nams 'od dpung 'bar mdzad bsgom / /
mtshan mas rjes mthun las bsgrubs nas / /
slar yang chu skyes ri bong can / /
rdo rje'i skyil krung gis gnon dpal / /
gser mdog zhal gcig phyag brgyad blta / /
rtse gsum lcags kyu rdo rje gri / /
rin chen lcags kyu dbyu gu ril / /
thugs rjes tshar gcod rjes 'dzin ma / /
rgyun mi 'chad par 'dod ster ma'o / /
shis pa'i phyogs su thab brtsigs te / /
dbus su tAM ldan ut+pal bskor / /
sreg rdzas g.yas dang mchod rdzas g.yon / /
'o ma can shing sbrang rtsi mar / /
bsangs te so sor byin gyis brlabs / /
rin chen las byas tshad ldan gyis / /
dgang gzar blugs gzar rdo rje dril / /
bsangs te ku shas gcal bkram bya / /
rgyun bzhag bram ze'i mes sbar la / /
bsang zhing rlung yab kyis bskyod bya / /
'bar ba'i ched du lan gsum gsum / /
bdag med byin za mchod nas bstim / /
pad+ma'i 'dug stangs lan gnyis te / /
gsum gsum gyis ni lan bdun du / /
mar gyi dgang blugs gus pas sbyin / /
rnal 'byor ldan pas rtse gcig go /
oM ag+na ye a di bya a bi sa ma ya rA shri ye ha bya ka bya ma hA ka na swA hA / /
me bltas ngan na bgegs dgra bzlog /
bzang na gsol btab dngos grub blang / /
sdig ldan spangs nas gso sbyong can / /
gus shing snying rje ldan par mchod / /
o a b+hi b+ha k+Sha ag+na ye ma ma shAn+tiM ku ru swA hA /
de rjes dgang blugs zhabs bsil bya / /
mchod bstod 'dod don gsol ba gdab / /
de rjes lha bskyed sogs mchod nas / /
dgang blugs phul la rdzas rnams mchod / /
na mo rat+na tra yA ya /
na ma Ar+yA ba lo ki te shwa rA ya /
bo d+hi satwA ya /
ma hA sa twA ya /
ma hA kA ru Ni kA ya /
oM tA re tut+tA re tu re ma ma shAn+tiM ku ru swA hA /
dgang blugs dbul zhing mchod bstod la / /
slar yang me lha bskyed rdzas dbul / /
mchod bstod bshags shing byang chub bsngo / /
kun don phrin las thams cad grub / /
rje btsun ma sgrol ma bkra shis thams cad sbyin ma'i sbyin sreg bya ba'i sgrub thabs rdzogs so // //
phyag 'tshal bskal pa tha ma'i me ltar / /
'bar ba'i phreng ba'i dbus na gnas ma / /
g.yas brkyang g.yon bskum kun 'khor dga' ba'i / /
dgra yi dpung ni rnam par 'joms ma / /
smin byed rlag byed dpa' mo ni / /
mi bzad me dpung dbus na brjid / /
rten byed sdang byed dga' mdzad cing / /
'joms byed dgra gzugs can de bsgom / /
pad+ma dmar dang nyi ma la / /
bzhengs pa'i dor stabs brkyang bskum ma / /
mi bzad rA ga ltar dmar mdog /
kun du 'phro zhing kun bsreg mdzad / /
zhal gcig phyag bzhi mchu smin g.yo / /
ral gri mda' dang 'khor lo gzhu / /
gcod 'bigs gshag cing bsnun byed las / /
bgegs dgra phra rab rdul mi gnas / /
gser mdog nor bu in+d+ra dang / /
sbur long 'phags pa'i gdung thal dang / /
bri ha ti dang gu gul dang / /
bdud rtsi lnga sogs sbyar ba'i spos / /
rnal 'byor ldan pas bdug byas na / /
stong phrag brgyad cu'i ma lus bgegs / /
nags mes shing skam ji bzhin 'joms / /
rims sogs dug sogs de bzhin no / /
bsgrub bya'i gzugs la lha mo yis / /
nga rgyal gyis bkug rtsub mo'i shing / /
rten phral ling ga gtubs nas bsregs / /
bsnyen bsgrub las la go rims bzhin / /
'bum phrag stong phrag brgya rtsa brgyad / /
bzlas te khro mo'i hoM khung zhal / /
phul nas gsum bdun nyi shu gcig /
zhag gis tshangs par gyur kyang gsod / /
oM tA re tut+tA re tu re d+ha ma d+ha re sa hUM /
s+pho Ta b+hasmi ku ru hUM hUM hUM phaT phaT phaT swA hA /
rje btsun ma sgrol ma yongs su smin pas dgra bgegs gzhom pa'i sgrub thabs rdzogs so // //
phyag 'tshal sa gzhi'i ngos la phyag gis / /
mthil gyis bsnun cing zhabs kyis brdungs ma / /
khro gnyer g.yo ba'i yi ge hUM gis / /
rim pa bdun po rnams ni 'gems ma / /
'gugs byed snun byed rdung byed ma / /
yig mchog 'dzin rim gnyis bdun 'gems / /
lha mo nyid bsnyen gus pa yis / /
zhe sdang dang bral khro bas bsgrub / /
stong zil gnag mdog zhal gsum ma / /
g.yas dkar g.yon dmar khros pa'i zhal / /
thod pa'i do shal rgyu ma gsol / /
sbrul brgyad kyis brgyan stag lpags gsol / /
phyag drug ral gri lcags kyu dang / /
dbyu gu de bzhin thod khrag bkang / /
zhags pa tshangs pa'i mgo 'dzin ma / /
khams gsum rim bdun cig car 'gems / /
rjes mthun las rnams sngon song bas / /
dar dkar dril byug lha sbyor gyis / /
chu skyes ge sar oM dang a'i / /
mtha' rten mda' brgyad 'bru brgyad bri / /
bden bzhi'i rten 'brel mtha' skor dang / /
rigs lnga'i snying pos brgyan pa yi / /
sna tshogs rdo rjes mdzes pa dang / /
A li kA li mu khyud bskor / /
mthar byed sngags dang ral gri yi / /
ra ba phyi rol rim gnyis dgod / /
de nas 'bar ba'i ra ba ste / /
shis pa'i snag tshas mnyam gzhag bri / /
mchod cing ye shes 'khor lo gzhug /
nga rgyal ldan pas rgyas btab la / /
bdug pas bdug cing mgul du gdags / /
'di yis mi srung gang yang med / /
rje btsun ma sgrol ma 'gugs byed mas bsrung ba'i 'khor lo bya ba'i sgrub thabs rdzogs so // //
phyag 'tshal bde ma dge ma zhi ma / /
mya ngan 'das zhi spyod yul nyid ma / /
swA hA oM dang yang dag ldan ma / /
sdig pa chen po 'joms pa nyid ma / /
lha mo bde mas mtho ris sbyin / /
dge mas thar pa sbyin pa ste / /
de bzhin zhi mas rdzogs sangs rgyas / /
sbyin mdzad sdig 'joms bsgom par bya / /
pad+ma dkar dang zla ba la / /
rdo rje'i skyil krung kun+da'i mdog /
phreng ba mchog sbyin dbyu gu dang / /
pad+ma spyi blugs po ti 'dzin / /
rtsa ba'i bsnyen ldan khrus byas te / /
bgegs bsal bsod nams spel phyir ro / /
lha sbyor ldan dang rdzas tshang dang / /
dad dang snying rje brtson pas yid / /
nyams dga'i phyogs su stegs bu bcas / /
sna tshogs pad+ma 'dab bzhi ldan / /
rdo rje me phreng mdzes bskor zhing / /
phyogs skyong bkra shis rtags ldan bri / /
ral gri me tog mda' dang dar / /
rma bya tshon skud dung dkar sogs / /
ba dan bla re rgyal mtshan gdugs / /
me tog phreng sogs mchod gtor bsham / /
lha mo'i ting 'dzin las sprul pa / /
rin chen khang brtsegs rgya chen nang / /
dngos grub mtsho skyes bcom ldan ma / /
cho ga gsum gyis bskyed gzhug mchod / /
na mo rat+na tra yA ya /
na mo Ar+yA ba lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
oM tA re tut+tA re tu re sarba gra he /
sarba bya d+hi /
sarba tso ra /
sarba ba t+yi /
sarba dur swapa ni b+h+yaH sarba pA paM sha ma nA ya swA hA /
rig pa'i rgyal mo'i mtha' skor du / /
gzugs mdzes kyis ni brgya stong grangs / /
bskor zhing 'phro 'du'i 'od 'bar bas / /
bzhu ste bdud rtsi'i rdzing bur byas / /
dug sel sgros byab sdig gdon sogs / /
mi sdug gzugs su phyung byas khrus / /
rig sngags bkra shis bcas te gdon / /
rjes la mchod bstod bzod par gsol / /
lan cig lan gsum lnga dang bdun / /
khrus byas nad sel gdon zhi byed / /
sdig 'joms don kun 'grub 'gyur te / /
rtag tu byas na dngos grub thob / /
rje btsun ma sgrol ma zhi ba chen mo phyi khrus kyi cho ga'i sgrub thabs rdzogs so // //
phyag 'tshal kun nas bskor rab dga' ba'i / /
dgra yi dpung ni rab tu 'gems ma / /
yi ge bcu pa'i sngags ni bkod pas / /
rig pa hUM las sgrol ba nyid ma / /
yid gzhungs dran sogs kun nas bskor / /
mi shes dgra dpung rab 'joms ma / /
blo gros yi ge bcu bkod pas / /
hUM las srid zhi'i mun sgrol bsgom / /
pad+ma'i ge sar nyi ma la / /
sems dpa'i skyil krung byu ru'i mdog /
dgra 'joms rtse gsum thugs kar 'dzin / /
'bras bcas shing bsnams sdigs mdzub 'phyar / /
thugs kyi snying po reg pa mchog /
yi ge bcus bskor 'dod pa yi / /
dngos grub kun ster blo gros spel / /
thams cad snying gi dbus gnas ma'o / /
thugs rje'i rang bzhin shes rab mchog /
gcig tu phan mdzad dngos grub sbyin / /
ji ltar gzhan blo spel de ltar / /
bdag gi blo mchog rgyas par mdzad / /
ngag gi dbang phyug zhi phra dmar / /
bdag gyur g.yas g.yon mdun rgyab tu / /
yid gzhungs dran dang shes rab dang / /
blo 'phel lha mo bzhi bsgom bya / /
srid pa'i 'khor lo zla ba'i dbus / /
rnam snang sgrol ma las byung dngos / /
rtsa rig 'od kyis mun sel bskyed / /
mi smra'i sbyor bas gsang sngags bzlas / /
oM tA re tut+tA re tu re hrIH /
mahA ma yAM ga pradz+nyA pri d+hA ma hA sa ra sa t+yai na ma pra kr-i ta pa ri shud+d+ha sarba d+harmA pra kr-i ta pa ri shud+d+ho\u0f85haM /
sarba ma hA b+ha yan tA ra swA hA /
sman rnams sbyar bas bzlas nas ni / /
zla ba drug dang gsum mam gcig /
zos nas thos mang 'dzin pa dang / /
tshe ldan tshangs pa'i nga ro thob / /
de bzhin gser mdog dri ldan sngags / /
zla gcig zla gsum zla ba drug /
bsnyen pas yid gzhungs dran ldan zhing / /
blo 'phel ngag gi dbang phyug 'gyur / /
rje btsun ma sgrol ma dgra 'joms mas blo 'phel ba zhes bya ba'i sgrub thabs rdzogs so // //
phyag 'tshal tu re zhabs kyis brdabs pas / /
hUM gi rnam pa'i sa bon nyid ma / /
ri rab man+da ra dang 'bigs byed / /
'jig rten gsum rnams g.yo ba nyid ma / /
bde ldan lha mos zhabs brdabs pas / /
'jig rten gsum g.yo 'jigs par byed / /
hUM yig sa bon las skyes mgon / /
ri rab kun bskyod dbang sdud bsgom / /
rab dkar pad dbus nyi ma la / /
hUM yig las skyes kun bde ster / /
sems dpa'i skyil krung dmar ser mdzes / /
phyag gnyis ri bong 'dzin bsnams pa'o / /
de bsnyen dben par gtsang khang bsham / /
zhi mdzad lha la me tog gi / /
maN+Dal mchod bcas gtor mar bcas / /
de bzhin gtum mo me mchod bcas / /
chom rkun la sogs snying brtse bas / /
lha mo gtor ma 'dod byin la / /
yan lag dgu ldan mchod byas nas / /
zhi drag gnyis kar gsol ba gdab / /
snying ga'i 'od kyis sems can khams / /
kun khyab slar yang thugs rje yi / /
a las bsil zer de steng tAM / /
yongs gyur sngar gzugs lha mo yi / /
g.yas g.yon mi 'jigs ut+pal can / /
sna tshogs rgyan mdzes lha rdzas kyi / /
mchod sprin dbus bzhugs che dgus mchod / /
mgul rgyan gdu bu do shal 'dzin / /
'bru gsum gyis brgyan nam mkha' yi / /
tshon gzugs dang bltas gsal bar bya / /
phyag gi bdud rtsis bdag skyong bar / /
bsams la gsang sngags lo grangs gdon / /
na mo Ar+yA ba lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA /
oM tA re tut+tA re tu re sarba duSh+TAM pra duSh+TAM ma ma kr-i twAn /
dzaM b+ha ya /
staM b+ha ya /
mo ha ya /
ban+d+ha ban+d+ha ya /
hUM hUM hUM phaT phaT phaT sarba staM b+ha ni tA re swA hA /
phyi yi phyag rgya zhabs 'og mnan / /
nang gi dbugs kyis drangs te bsreg /
bsgrub bya'i 'khor lo bcings te dril / /
de skyong lha ni gtor mas bskrad / /
gang 'gro'i phyogs su dpal chen mo / /
zhal bzang bdag la gzigs par bsam / /
de la bstod dang bzlas gsol bya / /
des ni 'jigs pa kun skyob 'gyur / /
rje btsun ma 'phags ma sgrol ma bde ldan mas chom rkun bcing ba zhes bya ba'i sgrub thabs rdzogs so // //
phyag 'tshal lha yi mtsho yi rnam pa'i / /
ri dgas rtags can phyag na bsnams ma / /
tA ra gnyis brjod phaT kyi yi ges / /
dug rnams ma lus par ni sel ma / /
'phags ma lha yi ngang pa 'dzin / /
zag med bde rgyas dug sel ma / /
mnyes byas rdzas dang sngags sbyor bas / /
dug rnams las rgyal bsgom par bya / /
pad+ma dkar steng zla dbus su / /
'dab bzang khri steng skyil krung bzhugs / /
gnyis kyi spyi bor lcags kyu 'dzin / /
gzhan gnyis mchog sbyin po ti bsnams / /
lha mnyes rnal 'byor ldan pa yis / /
gdon rigs lnga yis dug brtags la / /
rdzas rigs lnga la gsang sngags lnga / /
'bum phrag gsum bzlas gnas lngar byugs / /
oM tA re tut+tA re tu re ku ru kul+le hrIH /
sarba sha trUM b+hak+Sha ya hUM hUM nA ga staM b+ha ya mo hA ya ban+d+ha ya raM yaM khaM suM ne ra pa ne hUM hUM phaT phaT swA hA /
dam tshig rdzas ni dang po la / /
gu gul gla rtsi shu dag dang / /
ru rta btsan dug shing kun nyid / /
gla rtsi mi bskyod bcas sbyor ba'o / /
gnyis pa gnyis 'gyur shu dag bla / /
ru rta gu gul mu zi nyid / /
ro ras rgya tshil gshin dri chen / /
phag bcud sgog skya ma d+hu ra / /
mi yi bcud dang rus pa'i phye / /
mi yi bcud bsdus ril bu'o / /
snga ma'i gnyis 'gyur bsnyen pa yis / /
rig pa nyid dang lha sbyor nyid / /
gsum pa la ni gsum 'gyur nyid / /
gzhan yang klu dug bdud rtsi bsten / /
bzhi pa yang na bzhi 'gyur nyid / /
klu dug rnam rgyal bsten par bya / /
lnga pa lnga 'gyur a ru ra / /
mi bskyod gla rtsi khyad par bsten / /
nyi 'od mun pa mi yi rdul / /
ji bzhin dug rnams 'joms par byed / /
rje btsun ma sgrol ma rnam par rgyal mas klu nad gso ba'i sgrub thabs rdzogs so // //
phyag 'tshal lha yi tshogs rnams rgyal po / /
lha dang mi 'am ci yis bsten ma / /
kun nas go cha dga' ba'i brjid kyis / /
rtsod dang rmi lam ngan pa sel ma / /
sa gsum dbang pos rab mchod cing / /
kun nas dga' bskyed 'bar ba yi / /
gzi yis ltas ngan sdug bsngal sel / /
brtson pas dus drug bsgom par bya / /
pad+ma dkar dang nyi steng du / /
g.yas brkyang skyil krung kun+da'i mdog /
sna tshogs 'od phreng sku brgyan nas / /
me thab bsnams shing sdug bsngal bsreg /
ltas mthong bsnyen pas 'phags ma nyid / /
skyabs song sbyor gzhan spangs nas ni / /
ba lang lcis byugs dkyil 'khor bya / /
dbus su gsung thugs sku bskyed bya / /
de nyid spyan drangs mchod sngon 'gro / /
gsol btab snying brtses bsnyen pas so / /
khri brtson lo grangs brgya rtsa brgyad / /
mchod bstod gsol ba ma yengs bya / /
na mo rat+na tra yA ya /
na mo Ar+yA ba lo ki te shwa rA ya /
bo d+hi sa twA ya /
ma hA satwa ya /
ma hA kA ru Ni kA ya /
tad+ya thA /
ri dzu g+ha d+harmI /
nir ya te /
ta re ta ra ya /
b+ha ga ba ti tut+tA re b+ha ya mo tsi tu re swA hA /
rje btsun ma sgrol ma sdug bsngal bsregs pas khri mon las thar pa'i sgrub thabs rdzogs so // //
phyag 'tshal nyi ma zla ba rgyas pa'i / /
spyan gnyis po la 'od rab gsal ma / /
tA ra gnyis brjod tut+tA ra yis / /
shin tu drag po'i rims ni sel ma / /
ye shes lha mo ye shes spyan / /
rab gsal bsgribs dang mi bsgribs gzigs / /
ngan 'gro dang ni srid pa'i nad / /
nyon mongs bcas 'joms bsgom par bya / /
'dab skyes dmar steng zla ba la / /
sems dpa'i skyil krung gser zangs mdog /
phyag gnyis thugs kar gser bum 'dzin / /
nad 'joms dngos grub kun ster mdzad / /
'dab bzangs mig lce mkhris pa bsnams / /
ri rab kyis bcas ga 'ur gzhug /
lha mo nyid sku gsung dang thugs / /
yi ge gsum bskyed bsrung ba'i mchog /
rig pa'i rgyal mo tAM yi ge / /
mig sman bsdus nas kun mthong zhing / /
gzhan mthong mi mthong sbyin par byed / /
sbed byed gzungs ni 'bum phrag bzlas / /
na mo rat+na tra yA ya /
na mo Ar+yA ba lo ki te shwa rA ya /
bo d+hi sa twA ya /
ma hA sa twA ya /
ma hA kA ru Ni kA ya /
tad+ya thA /
oM tA re tut+tA re tu re ya dza ye dza ye tut+tA re dza ya bo d+hi tu re swA hA /
rje btsun ma sgrol ma dngos grub 'byung bas mi snang bar byed pa'i sgrub thabs rdzogs so // //
phyag 'tshal de nyid gsum rnams bkod pas / /
zhi ba'i mthu dang yang dag ldan ma / /
gdon dang ro langs gnod sbyin tshogs rnams / /
'joms pa tu re rab mchog nyid ma / /
lha dang sngags dang ting 'dzin gyis / /
de nyid gsum bkod mthu chen mo / /
gnas gsum gnod pa'i tshogs 'joms ma / /
yi ge gnyis ldan bsgom par bya / /
cho ga kun ldan rjes mthun pa'i / /
lha bsnyen mchod bzlas goms pa yis / /
de nyid gsum ni rtag tu dran / /
yongs rdzogs mkha' spyod 'grub par 'gyur / /
ha skyes khyu mchog pad zla la / /
skyil krung phyed bzhugs stag sham can / /
zhal gcig rnam thar spyan gsum phyag /
mu tig phreng dang mdung rtse gsum / /
skar mdog rab dkar mun sel byed / /
gsang sngags sgra yis srid gsum 'gengs / /
dug gsum mdung rtse gsum gyis bsnun / /
sgrub la dngos grub kun rdzogs mdzad / /
de yis mkha' spyod mthong ster ma / /
lha bsnyen yid kyi shugs goms pas / /
zangs lcags gser las ral gri bya / /
tshad ldan A kA bcu phreng brgyan / /
sngags bzlas rab 'bring tha ma'i rtags / /
me tog 'od zer 'phro ba dag /
mthong nas chags med yid kyis bskyod / /
de bzung 'dab gshog bya bzhin 'gro / /
oM tA re tut+tA re tu re a mo g+ha sid+d+hi khaD+ge pa lo ka A lo ka tiSh+Tha rat+na tsa la tsa la hUM hUM baM baM s+thAM swA hA /
rje btsun ma sgrol ma yongs su rdzogs byed mas mkha' spyod kyi sgrub thabs rdzogs so // //
'phags mchog lha mo yid bzhin dbang gi rgyal po 'di / /
nyi shu gcig bcas bstod pa'i rgyal po'i rjes sgrub thabs / /
sgrol ma mngon 'byung le'u lnga brgya bdun cu par / /
gang gsungs gsal byas de dges 'gro yid mun sel shog /
bcom ldan 'das shAkya thub pas rje btsun 'phags ma sgrol ma la bstod pa nyi shu rtsa gcig pa'i sgrub thabs /
rje btsun lha mo mchog nyid kyi skus rjes su bzung ba'i slob dpon chen po nyi ma sbas pa'i zhabs kyis mdzad pa rdzogs so // //
dpal chos kyi rje ma byon pa'i sangs rgyas gsum par grags pa'i paN+Di ta chen po bsod snyoms pa kha che shAkya shrI b+ha dra dang /
lo tsA ba byams pa'i dpal gyis /
bod yul dbus kyi gtsug lag khang chen po sol nag thang po che dang /
pho brang dam pa khra 'brug gi gtsug lag khang du bsgyur ba'o // //
rje btsun sgrol ma /
tshe dang ldan pa kun dga' bo /
dgra bcom pa nyi ma gung pa /
dgra bcom pa sha na'i gos can /
dgra bcom pa kr-iSh+Na'i gos can /
kha che nyi ma sbas pa /
rA hu la shrI /
bi na da shrI /
paN chen shAkya shrI /
lo tsA ba byams pa'i dpal /
bla ma bsod nams rgyal mtshan /
rin po che ba tshad ma'i skyes bu /
des bu ston la'o //
