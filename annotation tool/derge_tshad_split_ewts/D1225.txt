@## / /
rgya gar skad du /
shrI he badzra b+ha Da rA ga sto tra nA ma /
bod skad du /
dpal kye rdo rje'i b+ha Da rA ga'i bstod pa zhes bya ba /
dpal kye rdo rje la phyag 'tshal lo / /
thams cad dngos po'i rang bzhin mchog /
gdod nas thams cad bdag nyid gnas / /
thabs dang shes rab gnyis med pa / /
kye yi rdo rje la phyag 'tshal / /
bdag med ma yis mgul nas 'khyud / /
dbu skra ser po gyen du 'bar / /
zhal brgyad po la spyan gsum pa / /
mgon po de la bdag phyag 'tshal / /
spyi bo dang steng nag po mdzes / /
dkar dang dmar po g.yas dang g.yon / /
gang gi lhag ma'i zhal rnams ni / /
nag po de la bdag phyag 'tshal / /
glang po rta bong glang rnga mo / /
mi dang seng ge de byi la / /
g.yas pa'i phyag brgyad la gnas pa'i / /
thod pa brgyad dang ldan pa po / /
sa dang chu dang me dang rlung / /
zla nyi gshin rje gsang ba pa /
g.yon pa'i phyag brgyad la gnas pa'i / /
thod par 'dzin la phyag 'tshal lo / /
zhabs bzhi yis ni bdud bzhi po / /
mnyam par mnan cing gcer bu nyid / /
nyi mar zhabs g.yas brkyang dang sngo / /
gar mdzad de la phyag 'tshal lo / /
'khor lo bzhi yi bdag nyid 'jigs / /
'dzag pa'i mgo bos rnam par brgyan / /
de bzhin gshegs pa rnam dag pa'i / /
phyag rgya drug gis rnam par brgyan / /
sna tshogs rdo rjes spyi bor mtshan / /
dpral bar rigs kyi bdag po nyid / /
dam pa'i dga' ba yang dag thob / /
bde chen de la phyag 'tshal lo / /
gaM las skyes pa'i gau rI shar / /
yan lag gnag cing g.yon na nya / /
g.yas pa na ni gri gug 'dzin / /
tshangs pa mnan la bdag phyag 'tshal / /
tsi las skyes pa'i chom rkun ma / /
btsod kyi mdog can lho phyogs su / /
phyag na phag dang cang te'u bsnams / /
dbang po mnan la bdag phyag 'tshal / /
baM las skyes pa'i ser mo nub / /
ro langs ma ni nye dbang mnan / /
phyag g.yon lhung bzed g.yas pa yis / /
rus sbal bsnams la bdag phyag 'tshal / /
g+hasma rI ni byang gi sgor / /
ljang gu g+haM las byung ba yi / /
phyag gnyis sbrul dang thod pas brel / /
drag po mnan la bdag phyag 'tshal / /
gshin rje mnan cing paM las byung / /
g.yon na dgra sta seng ge g.yas / /
dbang ldan du ni 'jigs gzugs ma / /
phyag 'tshal puk+ka sI sngo la'o / /
ri khrod ma dkar shaM las byung / /
me ru nor bdag steng na gnas / /
g.yon na gsil byed g.yas pa na / /
dge slong 'dzin la bdag phyag 'tshal / /
gtum mo nam mkha'i sngo bsangs ma / /
srin por laM las byung ba yi / /
g.yon na thod pa 'khor lo g.yas / /
phyag 'tshal srin po nyid la'o / /
DaM las 'khrungs pa'i g.yung mo ni / /
rlung mtshams thags bzangs ris steng gnas / /
phyag g.yon sdigs mdzub rdo rje g.yas / /
sna tshogs mdog la bdag la phyag 'tshal / /
skyil krung byed pa'i gar gyis bzhugs / /
phyag rgya lnga yis rnam par brgyan / /
gcer bu spyan gsum thams cad la / /
bdag ni gus pas phyag 'tshal lo / /
phung po khams ni rnam dag pa / /
byang chub sems las byung ba yi / /
bde rab ster 'di thams cad la / /
dngos po kun gyis phyag 'tshal lo / /
nyid kyi g.yas pa'i phyag bzung ba'i / /
phyag mtshan sa bon las byung ba'i / /
bde chen 'dod pa thams cad la / /
rtag tu yang dag phyag 'tshal lo / /
gang zhig nyi zla kha sbyor gnas sa bon / /
gnyis las skyes pa'i gtso bo rig mar bcas / /
nyid kyis nyid kyi dkyil 'khor 'di las ni / /
'jig rten gsum po sprul par mdzad dang ldan / /
nyid las 'di dag thams cad ma lus par / /
zhi ba'i bde stsol rig ma dang bcas te / /
shes rab chags pa bdud rtsi'i ro nyid kyi / /
gnas su zhi ba de la phyag 'tshal lo / /
mkha' 'gro ma'i gtso kye rdo rje / /
lha mo'i 'khor lo bcas bstod pas / /
bdag gis bsod nams gang thob pa / /
des ni 'jig rten de mtshungs shog /
rje btsun dpal kye rdo rje'i b+ha Da rA ga'i bstod pa nyi shu pa zhes bya ba dngos grub brnyes pa'i slob dpon chen po mtsho skyes rdo rjes mdzad pa rdzogs so // //
rgya gar gyi mkhan po ga ya d+ha ra dang /
bod kyi lo tsA ba dge slong shAkya ye shes kyis bsgyur ba'o / /
[]
