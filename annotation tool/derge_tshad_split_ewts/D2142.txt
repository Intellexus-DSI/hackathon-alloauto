@## / /
rgya gar skad du /
ha ya grI ba sA ng+ha na /
bod skad du /
rta mgrin gyi sgrub thabs / /
pad+ma gsung gi lha la phyag 'tshal lo / /
yid 'ong gnas su nyer 'dug nas / /
bde ba'i stan la gnas pa dang / /
byang chub mchog tu sems bskyed nas / /
zla kham smug nag dkyil 'khor du / /
paM las chu skyes 'dab ma brgyad / /
maM las nyi ma'i gdan stengs su / /
hrIHdmar rgyu yi sa bon las / /
ye shes bskal pa'i me ltar 'bar / /
gdug pa can rnams ma lus bsreg /
me dpung 'bar ba'i dkyil 'khor du / /
hrIHlas bskyed pa'i rta mchog ni / /
zhal gcig phyag gnyis sku mdog dmar / /
steng zhal rta mgo ljang gu ni / /
drag po rta skad rab tu bzhad / /
khams gsum ma lus dbang du sdud / /
phyag g.yas thod dbyug dkar po bsnams / /
bgegs dang 'byung po ma lus 'joms / /
g.yon pa sdigs mdzub me ltar 'bar / /
gnod byed ma lus sreg par byed / /
g.yas bskum g.yon brkyang bdud bzhi mnan / /
spyan gsum sdang mig khro gnyer bsdus / /
ljags 'dril mche ba me stag 'phro / /
skra ser dbu rgyan thod skam can / /
khrag 'dzag brgya phyed do shal byas / /
stag gi pags pa'i sham thabs can / /
klu chen brgyad kyis nye bar brgyan / /
'jigs byed gshin rje'i gzugs 'chad ba / /
gang gis mi tshugs rdo rje'i sku / /
thugs kar nyi ma'i dkyil 'khor du / /
hrIHyig sngags kyis bskor ba las / /
'od 'phros ye shes dgug gzhug bya / /
sangs rgyas rnams kyis dbang bskur ro / /
de nas sngags kyi bzlas pa ni / /
oM badzra kro d+ha ha ya grI ba hu lu hu lu hUM phaT / /
'bum du bzlas nas las rnams 'grub / /
de nas gtor ma dbul ba ni / /
yaM las rlung dang raM las me / /
A las thod pa yangs pa ru / /
sha lnga bdud rtsi lnga yis gang / /
ye shes bdud rtsi gnyis su med / /
oM AH hUM /
i daM ba laM a mr-i ta kha kha khA hi khA hi / /
rtsa sngags btags la lan gsum gyis /
phul nas bstod dang gsol ba gdab / /
hrIH las bskyed pa'i rta mchog sku / /
nyi ma'i 'od mtshungs nyon mongs bsreg /
bdud bzhi ma lus 'joms mdzad pa'i / /
dpa' bo rta mgrin phyag 'tshal lo / /
slob ma'i bar chad bsrung ba'i phyir / /
gtor ma byin gyis brlab pa ni / /
oM AHhUM /
sku gsung thugs rnams bstim pa'o / /
lha dang sngags kyi rjes gnang bya / /
slob mas phyag 'tshal yon dbul lo / /
dpa' bo rta mgrin sgrub pa'i thabs / /
'od dpag med kyis lung bstan pa'i / /
mkha' 'gro grub pa'i rgyal mos brtsams / /
dge bas rta mchog sku thob shog / //
paN+Di ta zla ba bzang po dang glan chung dar ma tshul khrims kyis bsgyur cing zhus te dge'o //
[ ]
