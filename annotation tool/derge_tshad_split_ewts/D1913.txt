@## / /
rgya gar skad du /
shrI sa ha dza sa mA dza sA d+ha nA ma /
bod skad du /
dpal gsang ba 'dus pa lhan cig skyes pa'i sgrub thabs / /
bcom ldan 'das 'jam pa'i rdo rje la phyag 'tshal lo / /
dri med ye shes gzi 'od ldan / /
'bar ba'i sku mnga' dkyil 'khor bdag / /
dpag med sprul pas 'gro skyob pa / /
dpal ldan gsang 'dus la phyag 'tshal / /
yid 'ong ri bo'i drung sogs su / /
blo ldan zhugs te yid dad pas / /
gdong sogs dag byas bsod nams bsags / /
de rjes chos kun stong par bsam /
oM shU n+ya tA dz+nyA na badzra swa b+hA wa At+ma ko\u0f85haM / /
rdo rje'i gzhi la rab dkar dge / /
chos 'byung dbus su pad+ma dang / /
nyi ma la gnas sna tshogs mdog /
rdo rje las byung 'khor lo bsam / /
gru bzhi zur bzhi sgo bzhi pa / /
sna tshogs rgyan rnams kun gyis spras / /
ba dan dril bus khyab pa ni / /
kun nas nyams dga'i pho brang bsam / /
de dbus dbyangs yig rnal bzlog las / /
zla rgyas grub ste de steng 'dir / /
gsal byed rnal bzlog dbyangs yig bcas / /
'phros bsdus las byung hUM yig blta / /
mtha' yas sprul pas don bsgrubs nas / /
rgyal ba mthing ga rab mdzes sgeg /
g.yas g.yon dkar dang dmar ba'i zhal / /
rdo rje dril 'dzin rig mas 'khyud / /
'khor lo rin chen pad+ma dang / /
ral gri 'bar ba g.yas g.yon phyag /
skyil krung rnam par rol pas bzhugs / /
nam mkha'i mdog ltar rab dngas bsgom / /
oM dang AHdang de bzhin du / /
hUM zhes byin gyis brlabs nas kyang / /
snying ga las 'phros 'od zer gyis / /
ye shes bkug la dbang bskur bya / /
de nas thabs chen shes rab mchog /
bde chen ngang du snyoms zhugs pas / /
mi 'gyur thig ler rnam par zhu / /
spyan sogs glu yis sad par bya / /
oM d+harmA d+hA tu swa b+hA wa At+ma ko\u0f85haM /
rang snying zla ba hUM dang ni / /
mgrin par pad+ma la gnas AH / /
spyi bor 'khor lo oM gyis mtshan / /
thugs gsung sku yi rdo rje bsgom / /
oM sarba ta thA ga ta tsit+ta badzra swa b+hA wa At+ma ko\u0f85haM / /
oM sarba ta thA ga ta wAka badzra swa b+hA wa At+ma ko\u0f85haM /
oM sarba ta thA ga ta kA ya badzra swa b+hA wa At+ma ko\u0f85haM /
phyogs bcur bzhugs pa'i sangs rgyas kyi / /
rdo rje mi phyed gsum bsgoms pas / /
deng bdag byin gyis brlab mdzad nas / /
rdo rje'i thugs gsung skur mdzad nas /
oM sarba ta thA ga ta a nu rA ga ta badzra swa b+hA wa At+ma ko\u0f85haM /
shes rab dam pa'i ngo bo nyid / /
thabs bcas 'byung ba rang bzhin lus / /
dga' bzhis bde gshegs mnyes bya zhes / /
sngags pas dga' ba kun du brtsam /
oM AHbadzra d+h+r-i ka hUM swA hA /
oM AHbadzra d+hA twI shwa ri muM hUM swA hA /
hUM gi rdo rje las byung ba / /
yid tshul dam pa'i chu skyes la / /
gnas pa'i sngags phreng phyung nas ni / /
rtse gcig yid kyis bzla bar bya / /
kun rtog mtshan ma kun las grol / /
yang dag rigs las tha mi dad / /
zhi sogs las kun sgrub byed rgyu / /
snying rje can gyis mi 'grub med / /
dpal ldan gsang chen lhan cig skyes / /
bsnyen pas dngos grub bsgrub pa'i phyir / /
mdor bsdus rim pa 'di brjod pas / /
skye bos sangs rgyas lnga 'grub shog /
gsang chen lhan cig skyes pa'i sgrub thabs slob dpon rdo rje sgeg pas mdzad pa rdzogs so // //
kha che'i rigs kyi paN+Di ta chen po bud+d+ha shrI dz+nyA na dang /
lo tsA ba byams pa'i dpal gyis bsgyur ba'o // //
