@## / /
rgya gar skad du /
ma hA su kha a mr-i ta pra b+ha nA ma /
bod skad du /
bde ba chen po'i bdud rtsi'i 'od ces bya ba /
dpal dgyes pa'i rdo rje la phyag 'tshal lo / /
'khor lo pad+ma rgyas gang ba / /
rang gi gnas ni nyid du 'khyil / /
sangs rgyas kun gyi gsang ba ste / /
'gro ba kun la rang bzhin gnas / /
yang dag pa de rab tu bshad / /
yang dag pa yang rnam pa bzhi / /
de ni lus la rab tu gnas / /
'di ltar shes pa'i lus nyid ni / /
bde ba chen po'i sku zhes bya / /
lte ba gsang ba'i drug cu bzhi'o //
sprul pa'i yig 'bru dkar po bkod / /
A li kA li g.yas dang g.yon / /
ye shes bzhi yi yi ge oM / /
dbus kyi ri bong 'dzin par ro / /
sprul pa'i dkyil 'khor zhes su bshad / /
sems kyi gnas su sku sogs brgyad / /
kha dog dkar po yi ge dgu /
hUM prUM trAM hriM khaM yig rnams / /
dbus nas byang du rim bzhin dgod / /
mtshams su laM la sogs pa bzhi / /
mtshan ma med pa'i sku zhes bshad / /
longs spyod rdzogs pa'i sku bcu drug /
mgrin pa'i gnas su yang dag skyes / /
de yi ri bong 'dzin par oM / /
ya wa ra la yi ge rnams / /
shar nas byang du rim bzhin no / /
rtogs yul bcu rlung gnyis kyi gnas / /
'byung bzhi'i rtags ni 'dzin par bshad / /
sa bon zla ba rgyas 'dra ba / /
bde ba chen po'i gnas su 'khyil / /
sum cu rtsa gnyis rang bzhin gnas / /
de yi gnas na A li gnyis / /
g.yas dang g.yon gnyis mgo dang mjug /
gcig tu phrad pas brgyan pa yin / /
de dbus haM las sra ma na / /
longs spyod mkhyen la bde chen thur / /
thabs dang shes rab tshul du gnas / /
chos dang sprul pa'ang de bzhin no / /
kun gyi dbus nas ri bong 'dzin / /
'khor lo yi ge kha dog dkar / /
yaM las 'byung ba rlung dkyil 'khor / /
ha gnyis gnas su bsam par bya / /
de steng raM byung gru gsum me / /
rang gi gnas su bsam par bya / /
de ltar rang bzhin kun shes nas / /
ye shes chen po'i byin rlabs las / /
rlung gis me bus bcu drug 'bar / /
de nyid ye shes me zhes bya / /
lte bar gtum mo sbar ba yis / /
de bzhin gshegs pa lnga bsregs te / /
spyan la sogs pa yang bsregs nas / /
kun gyi lus bsregs mgo gcig bsams / /
longs spyod gsum skar 'byung bzhi'o / /
bsregs nas g.yas 'byung sangs rgyas dang / /
sems can kun bsregs dbu ma g.yon / /
thim ste bde chen g.yon nas bskor / /
bsregs nas rna ba g.yas su 'du / /
mkha' 'gro ma kun bsregs gcig byed / /
a ba d+hU tI'i gnas nas byung / /
sangs rgyas sems can gnyis med bsregs / /
steng gi zhabs su sra ma na / /
bde ba chen po'i lus kyang skyes / /
haM dkar las byung ser po dkar / /
lus skyes mi la ye shes bskyed / /
de ru ma nus chu yi rtsa / /
g.yon gyi rtsa nas sprul pa ru / /
der ni yang dag rab tu gzung / /
de ru mi gnas sam po ka /
rtsa ba'i rdo rje lam nas 'gro / /
sam po ka nas chos sku'o / /
lus rnams yang dag skye bar 'gyur / /
skyes nas bskal pa'i bar du gnas / /
chos kyi gnas su ma skyes na / /
nir ma ka yi gnas su bsam / /
yang dang yang du 'di bzhin bya / /
rnam rtog med pa'i rnal 'byor skye / /
yar gyis bsregs shing mar gyis gso / /
rnal 'byor mig gi 'od zer gyis / /
rtag tu 'di la blta bar bya / /
nam zhig 'di la brten gyur na / /
mtshan ma lnga 'am yang na g.yo / /
'bar zhing g.yon yig go bcad / /
bcad pas bzhi po yang yang zhu / /
rtsa ba'i rdo rje lam nas ni / /
til gyi 'bru bzhin rgyas par 'byung / /
rnal 'byor mthar phyin 'bras bu ste / /
bde ba chen po'i sku zhes bya / /
gzhan gyi don sogs yon tan rnams / /
'bad pa med par lhun gyis grub / /
bla na med pa'i dgongs rgyud 'di / /
dpal gyi zhabs kyis bdag la bstan / /
rkyen dang rnal 'byor gnyis su 'gyur / /
bde ba chen po zhes su bstan / /
sbyor ba'i rgyud ni thams cad las / /
rgyal ba rnams kyis sbas ba bshad / /
shin tu sbyangs la rab gnas pa'i / /
snod ldan bdag nyid chen pos gzung / /
lus sems bde bar spyad nas ni / /
nying mtshams sbyor ba bsten par bya / /
bdag gis brtsams kyi bdud rtsi 'od / /
'di ltar khams gsum kun kyang de / /
shing dang 'dra bar mtshungs pa'o / /
yang dag bde bas 'tsho bar shog /
rnal 'byor gyi dbang phyug chen po dpal ye shes rin po che'i zhal snga nas mdzad pa rdzogs so //
