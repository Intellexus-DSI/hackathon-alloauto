@## / /
rgya gar skad du /
b+haT+TA ka many+dzu shrI ya mA ri pU dza kra ma bid+hi nA ma /
bod skad du /
rje btsun 'jam dpal gshin rje gshed mchod pa'i cho ga'i rim pa zhes bya ba /
bla ma rje btsun dam pa rnams la phyag 'tshal lo / /
shes rab snying rjer ldan zhing dad pa legs brtan dang / /
sangs rgyas snying po 'dod phyir gang zag dbang thob pas / /
bsnyen dang sgrub pa'i rim pa khong du chud byas nas / /
rje btsun rnams la btud de rgyud 'dis sbyang bar bya / /
bdag nyid dran pa gcig pa'i 'gro blor ldan / /
bdag med pa las bzlog cing 'byor pa gsum dag pas / /
bsnyen dang sgrub la rab tu mkhas byas te / /
nyin dang mtshan mo thams cad g.yeng med tshul gyis 'bad / /
sku gsung thugs kyi 'khor lo rdo rje can bcas dang / /
dri med snying po mthar mdzad bla ma rdo rje 'dzin / /
dgra las rgyal ba gshin rje gshed nag lha yi tshogs / /
thugs rjes thugs chud spyan ras nyid 'tsho dgongs su gsol / /
chos sku longs spyod rdzogs dang sprul sku'i rang bzhin can / /
rgyal ba'i rang bzhin phung pos sems can re 'dod skong / /
'byor ldan phun sum tshogs pas nad gsos sman pa'i mchog /
bla ma mgon po de la bdag ni phyag 'tshal lo / /
phung po lnga las rgyal zhing nyon mongs lnga rnams dag /
rang gzhan don rdzogs gang zhig phag mo la sogs 'khril / /
ye shes rigs mtshungs lnga ldan rin chen lnga yi mdog /
rnam thar pha rol phyin zhal phyag ldan khyod la 'dud / /
bdud bzhi las rgyal lta ba'i nges sgrol bcom nas kyang / /
dad sogs rnam dag khro bo'i rtags su nges 'byung ba / /
thabs kyis phyag rgyas sgrib pa thams cad mthar spangs pa'i / /
'jigs shing rab gtum phyag mtshan rtags ldan phyag 'tshal bstod / /
sa chu me rlung 'byung ba bzhi ni rnam dag sku / /
byams dang snying rje dga' dang btang snyoms nyid / /
thabs dang smon lam ye shes rdzogs mdzad pa / /
tsartsi phag mo gau rI'i dbyangs ldan phyag 'tshal bstod / /
mchod yon gdan mchog zhabs bkru ldan pa dang / /
spos dang me tog mar me zhal zas tshogs / /
rol mo'i sil snyan me tog phreng dang lda ldi dang / /
mchod sdong bye bas brgyan pas rab tu mchod par bgyi / /
gzugs sgra dri ro reg bya 'dod pa'i yon tan tshogs / /
du mar spyad kyang tshim pa med cing ngo mtshar ba / /
yid ldan sems kyis ngal bso khyad par gyur pa rnams / /
mos blo dad pa'i mthu yis bde gshegs 'khor lo mchod / /
'khor lo rin chen rta dang glang po rab mtshan ldan / /
rgyal po btsun mo blon po mchog ni zhi zhing mdzes / /
'byor ldan phun sum tshogs pa 'khor los sgyur ba yi / /
khyad par rdzas kyis bde gshegs 'khor lo dam pa mchod / /
gdugs dang nyer ldan dung dang pad+mas rab tu mdzes / /
gun+d+he dpal be'u rgyal mtshan 'khor lo mdzes pa'i mchog /
'jig rten dag na grags shing snyan par gang brjod pa'i / /
bla med rnams kyis bde gshegs 'khor lo dam pa mchod / /
dri chen rdo rje chur ldan byang chub sems dkar dmar dang bcas / /
mi sha rta dang ba lang glang chen khyi sha dang / /
sgron ma che dang ldan pas dur khrod mdzes byas pas / /
rnam par rtog bral bde gshegs 'khor lo dam pa mchod / /
bde gshegs khyed la ji snyed gnas pa'i yon tan ni / /
bdag gis bskal pa'i mtha' bar brjod pas mi lang bas / /
sku gsung thugs kyi dkyil 'khor nam mkha' tsam mos 'dis / /
rgyal ba gcig bzhin sangs rgyas 'khor lo thams cad bstod / /
'dod chags zhe sdang gti mug dug mang gis bskyed cing / /
lus ngag yid gsum sgo ru smin pa'i mi dge bcu / /
so so thar dang byang chub sems dang rig pa 'dzin / /
tshul khrims sdom dang dam tshigs nyams pa ji snyed bshags / /
bdag gis bgyis dang de bzhin bgyid du stsal / /
nyan thos rang rgyal theg pa chen po'i dge ba'i tshogs / /
slob dang mi slob sems kyis grogs su gang gyur pa / /
'das dang ma 'ongs da ltar dge la rjes yi rang / /
sangs rgyas zhing la bzhugs pa'i ston pa rdzogs sangs rgyas / /
gdul bya'i snang bar rab tu tshim mdzad khro dang zhi / /
'gro ba mig ldongs shes rab sman gyis gsol ba'i phyir / /
chos kyi phung po brgyad khri bzhi stong bskor bar bskul / /
rgyal ba bcom ldan mya ngan 'da' bar bzhed pa rnams / /
khyod mi bzhugs na 'jig rten 'di dag mgon med pas / /
nam mkhas gar khyab sems can ji srid mchis pa ru / /
de srid rgyal ba sras dang bcas pa bzhugs su gsol / /
bdag gi lus ngag yid kyi dge ba'i tshogs ji snyed / /
sbyin dang tshul khrims bsgoms pa nyid du ngas bsdus te / /
bdag gir bzung ba med cing sems can kun don du / /
dmigs pa med pa'i sems kyis yongs su bsngo bar bgyi / /
bdag gis rje btsun rnams la shin tu dad sems kyis / /
sems can kun la phan phyir bsod nams ye shes tshogs / /
'das dang ma 'ongs da ltar gsum du bsdus byas te / /
dpal ldan bla ma rje btsun mchog gi zhabs drung shog /
nyon mongs tshogs rnams dag cing sems rtogs nas / /
rgyal ba mgon po bcom ldan 'das kyi skur gyur shog /
me tog shu kra len cing spros pa nyid spangs te / /
nyon mongs mngal du mi 'jug bde ba len par shog /
yid ches sems kyis lhan cig skyes pa rnyed gyur te / /
'byor pa'i nus pas rdo rje lta bu'i lus thob shog /
chos rnams ro gcig bsam mi khyab kyi ro thob nas / /
rig dang tshogs kyi spyod pas sems can 'dul gyur cig /
zhi rgyas dbang dang drag po'i phrin las nyer thob ste / /
gdug pa can rnams gshin rje gshed la mngon gzhol shog /
thun mong dngos grub thogs pa med par thob nas kyang / /
blo stobs dman pa'i rnal 'byor de nyid kyis 'tsho shog /
nam mkha' dang mtshungs bde ba chen po'i sa thob nas / /
bdag dang sems can gshin rje gshed po nyid grub shog /
sgrub po dad ldan lus ngag yid gsum rab sbyang phyir / /
rje btsun pa rnams mchod pa'i cho ga 'di byas pas / /
nyon mongs sgrib dang shes bya'i sgrib pa byang gyur te / /
rgyun chad med dang phun sum tshogs sku thob par shog /
'gro ba thibs po nyon mongs lam la rab tu gzhol / /
sdig pa'i dba' klong 'khrug pa'i nang du rtag tu zhugs / /
rnam smin chu srin gdug pa can gyi khar zhugs nas / /
g.yeng bas ngal ba don med ma byed dge ba sbyongs / /
rje btsun 'jam dpal gshin rje gshed mchod pa'i cho ga'i rim pa zhes bya ba /
slob dpon chen po kr-iSh+Na paN+Di tas mdzad pa rdzogs so
