@## / /
rgya gar skad du /
At+ma yo nA ma /
bod skad du /
bdag gi rnal 'byor zhes bya ba /
dpal rdo rje sems dpa' la phyag 'tshal lo / /
rnal 'byor spyod la mkhas pa yis / /
sems can rnams la rjes brtse bas / /
dngos grub ched du las sgrub thabs / /
de nas de la yang dag bshad / /
'jig rten thar la brten phyir yang / /
'khor lo drug gi cho ga dang / /
de bzhin las sbyor cho ga yis / /
las kyi sgrub thabs mchog bya'o / /
gang zhig rnam par shes tsam gyis / /
sangs rgyas nyid ni nges 'thob pa / /
bdag nyid kyi ni sgrub thabs mchog /
de phyir de las bshad par bya / /
dang por re zhig bshang lam nas / /
sum mdo ru ni dgug bya ste / /
sgo bzhi 'dab ma bzhi pa la / /
ge sar rgyan gyis dge byas pa / /
de yi dbus na nges phyung ba'i / /
ban+d+hu ka mtshungs sa bon dmar / /
de nas 'khor lo la gnas lnga / /
nag po 'jigs su rung ba'i gzugs / /
'jigs byed ces byar bsgrags pa ni / /
'jigs pa 'joms pas 'jigs byed do / /
gnyis pa lte ba'i dbus gnas shing / /
lag 'gro'i rnam par rab nyal ba / /
de la 'khyil par bsgrags pa ste / /
'char dang nub pa'i rgyu yin no / /
me yi sa bon re phas kyang / /
gru gsum pa can me yi lha / /
kha dog dmar zhing lus che ba / /
'bar ba'i phreng ba'i 'od 'khrigs pa'o / /
gsum pa snying ga'i 'khor lo ni / /
sum cu rtsa drug 'dab mar khyab / /
pad+ma'i snal ma dang 'dra zhing / /
nyi ma dang mnyam gzi brjid can / /
sna tshogs pad+ma 'dab brgyad kyi / /
lte ba'i ze'u 'bru la gnas pa / /
nA da thig ler yang dag ldan / /
sems kyi rdo rje de bzhin gshegs / /
bzhi pa mgrin pa la gnas pa'i / /
rtsa yi tshogs kyi spyod yul ni / /
rtsa rnams thams cad tshogs pa ste / /
rdzu 'phrul la sogs spyod yul lo / /
bcu drug 'dab ma'i ze'u 'bru la / /
gsung gi rdo rje de bzhin gshegs / /
rkan dang mgrin pa rnam dag che / /
kha dog dmar po dpal ldan che / /
lnga pa tshangs pa'i bug par ni / /
dus gsum nam mkha'i spyod yul te / /
nam mkha' las 'das mchog tu phra / /
thig le'i gzugs can dbyangs dbang phyug /
'khor lo'i nges pa drug pa rkan / /
lha rnams kyis kyang rnyed dka' ba / /
zla ba chu shel dang mtshungs pa / /
'dzag pa zhes bya bsam par bya / /
so gnyis bdud rtsi'i cha shas rigs kyi ni / /
'khor lor gnas pa sku yi rdo rje ste / /
de bzhin gshegs pa kha dog dkar po che / /
ral pa'i cod pan la brgyan dpal ldan no / /
de bzhin spyi bo'i rtsa bar ni / /
'khor lo zla ba zlum pos brgyan / /
chos kyi dbyings dang de bzhin lha / /
thig le yi ni gzugs rang bzhin / /
ye shes rnam shes sbyor ba dang / /
sum cu'i dbang phyug khyab byad de / /
rdzu 'phrul dngos grub sbyin pa dang / /
thar pa'i lam sbyin de zhes bya'o / /
bdag gi rnal 'byor zhes bya ba / /
tog rtse pa'i zhabs kyis mdzad pa rdzogs so // //
rgya gar shar phyogs sang+na ga ra'i mkhas pa chen po nags kyi rin chen gyi spyan sngar /
dge slong chos smra ba bsod nams rgya mtsho'i sdes bsgyur bya'o / /
[ ]
